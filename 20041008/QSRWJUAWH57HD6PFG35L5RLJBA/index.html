<html><header><meta charset="utf-8"><title>基金撥款助四母子搬遷</title></header><body><h1>基金撥款助四母子搬遷</h1><p>自從四年半前先天殘障的幼子出世後，阿珍便以醫院為家，過着日夜顛倒的生活。&#13;<br> 「我大部份時間都留喺醫院陪佢，但同時間忽略咗屋企兩個仔，令佢哋好唔開心。」左右為難的阿珍愁眉苦臉地說。<br> &#13;<br> <spanclass>殘障幼子將出院 &#13;<br> 單親路本已不易走，加上育有一名殘疾兒子，阿珍的道路更是崎嶇。&#13;<br> 其幼子因四肢殘障，且患腦神經疾病，要二十四小時借助儀器維持呼吸，自出娘胎以來，便一直留院，直至最近情況較為穩定，醫生才批准他出院回家，與家人團聚。&#13;<br> 「為咗接囝囝返屋企，我特別向房屋署申請調配一個大啲嘅單位，等佢有地方擺放呼吸機、沖涼床同輪椅，不過就煩緊冇搬遷費。」&#13;<br> 四十一歲的阿珍，年前與丈夫離婚，她因要照顧患病兒子，無法工作，遂與十四歲次子及幼子三人，靠領綜援金生活，十八歲長子則自行當散工賺取生活。&#13;<br> 「我好期待四母子可以過番正常嘅家庭生活，但亦好閉翳，因為新屋所有嘢都要自己畀錢，水、電、煤氣又要重新交過按金，呢啲社會福利署都幫唔到我。」阿珍說。<br> &#13;<br> <spanclass>盼一家四口團聚 &#13;<br> 蘋果日報慈善基金了解阿珍的需要後，已撥款一萬元，助她應付搬遷開支，減輕其經濟壓力。&#13;<br> 捐款編號：C1523&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></spanclass></p></body></html>