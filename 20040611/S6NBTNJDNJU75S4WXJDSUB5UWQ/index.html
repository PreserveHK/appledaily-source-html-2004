<html><header><meta charset="utf-8"><title>地產多聲道：樓市腳軟業主減價</title></header><body><h1>地產多聲道：樓市腳軟業主減價</h1><p>樓市未見起色，發展商劈價開賣新盤，二手物業嘅業主唯有減價才能出貨。祥益地產董事盤嘉茵話，屯門新屯門中心，三座低層E室，七五○方呎，原業主一個月內降低叫價一成七，至一百零八萬，終於賣得出。&#13;<br> 銀主都願意降價出貨，美聯助理區域經理曾慶祥話，沙田好運中心榆林閣低層B室，五一○方呎，銀主原本開價一百一十八萬，但買家出價未達要求，雙方經多次議價，銀主終願以一百零三萬成交，較開價低近一成三。銀主盤減價幅度逾一成沽貨例子，近月少見。&#13;<br> 另外，沙田第一城四十四座中層G單位，四一○方呎，美聯分行經理鍾燕河話，原業主最初放售價一百一十三萬，後因多月未有買家問津，惟有面對現實，減價增加吸引力，最後以一百零二萬賣出單位，減幅都接近一成。<br> &#13;<br> <spanclass>趙國雄表演貓功 &#13;<br> 長實執行董事趙國雄今晚應邀出席記協周年晚會，佢話近日忙於排舞，準備今晚獻唱貓王名曲「LoveMeTender」。噚日在宇晴軒記者會，即席表演兩下，學足貓王扭晒腰唱歌嘅功架，冇道具都可以扮彈結他，揸住支咪即場唱番兩句，真係可以順便當綵排，代理同記者就變成觀眾。&#13;<br> 趙國雄嘅唱功，之前映灣園宣傳活動時，唱「一起走過的日子」已經見識過，至於舞姿如何，同貓王有幾多成相似，就要今晚先至知。不過佢話，顧住練舞，少練唱功。</spanclass></p><p><spanclass>黎處長賣樓賺錢 &#13;<br> 老牌屋苑薄扶林置富花園，一向少成交，今個月只得一宗，但幾矚目，因為賣方係入境處處長黎棟國。&#13;<br> 世紀21分行經理彭永祥話，一座高層B，六九四呎，由換樓客用二百三十八萬購入，每呎逾三千四，高市價一成一。&#13;<br> 據聞，黎棟國九○年以一百二十五萬買入，一直自住，早兩個月至放售，最初叫二百六萬，諗住二百五萬就賣，可能近排個市麻麻，所以減少少出貨，但仍執一百一十三萬。&#13;<br> 彭永祥話，置富業主多自住，加上銀碼唔大，難換樓，所以出售意欲唔高。<br> &#13;<br> <spanclass>中原內訌美聯插口 &#13;<br> 中原股東王文彥筆戰董事張奕威，就鰂魚涌太古城代理市場佔有率吹水事件，噚日再出招，強調並非針對中原，而係不滿行業歪風。兩大行當時刊登廣告，吹噓太古城市場佔有率，該屋苑係王文彥公司怡居地頭，令他特別不滿。&#13;<br> 張奕威則另闢戰線，在專欄內反擊美聯加入論戰的文章，引資料話美聯當日在報章嘅廣告，兩日間佔有率竟跌十個巴仙，問美聯作為上市公司，是否要向小股東及客戶交代，並建議美聯一齊出來，證明成交量，睇吓邊個吹水。&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>