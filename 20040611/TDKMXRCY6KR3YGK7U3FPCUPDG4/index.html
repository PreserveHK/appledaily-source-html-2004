<html><header><meta charset="utf-8"><title>杜克籃球威威 - 左丁山</title></header><body><h1>杜克籃球威威 - 左丁山</h1><p>校長C位公子係杜克大學（DukeUniversity）學生，最初要讀生物科技、生命科學，後來上咗啲通識課，有所領會，聽講已經轉咗去讀人文科學。校長C並無反對，因為佢自己讀社會學出身，在校時經常參加學生運動、社會運動，做咗校長之後，一樣上街示威，點會反對兒子轉系，堅持佢要讀一啲「搵食系」呢。</p><p>校長C位公子，身高六呎以上，係中學籃球健將，但去到杜克，校內戰將如雲，自然冇希望進入赫赫有名嘅校隊。Duke係NCAA著名勁旅，十多年來出過GrantHill、EltonBrand、CoreyMaggette、ChristianLaettner、ShaneBattier等NBA球星，好巴閉㗎。&#13;<br> 最近因為一位皇仁書院嘅10A會考狀元話要去清華，未必去杜克，成為話題，商台梁文道話杜克球星輩出，籃球之神米高佐敦就係最出名一位。梁文道講錯咗，米高佐敦出身北加羅來納大學（UniversityofNorthCarolina,ChapelHill），並非來自杜克。UNC亦係著名籃球學校，教練DeanSmith係美國大學最有名嘅人物。球星學生有佐敦、JamesWorthy、SamPerkins、VinceCarter、AntawnJamison。學校出咗一位超級球星，名氣大增之外，亦有實際利益，因為佐敦捐錢畀母校嘅社會工作學院，成立一個JordanInstituteforFamilies，為有需要嘅家庭服務。&#13;<br> 學術方面，呢兩間學校亦都厲害，《美國新聞與世界報道》嘅排名榜中，杜克排第五，UNC排第二十九，低WakeForestU（第二十八）一級，高南加州大學（第三十）一級，WakeForest最出名嘅校友，相信係TimDuncan，南加大當然以陳啟宗威震香港啦！</p></body></html>