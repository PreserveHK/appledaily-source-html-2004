<html><header><meta charset="utf-8"><title>出院高調同細妹賀壽<br>馮仁昭四圍超：戴蘊慧咬住吳國敬唔放</title></header><body><h1>出院高調同細妹賀壽<br>馮仁昭四圍超：戴蘊慧咬住吳國敬唔放</h1><p>歌唱老師戴思聰個女戴蘊慧日前被傳自殺入院，佢出院之後翌日（即前晚）就好開心咁同個妹戴辛尉唱K慶祝生日，我馮仁昭都覺得好戲劇化。席間重有班圈外男性朋友，同埋久違嘅蔡曉儀。戴蘊慧同阿妹切完蛋糕重嘴對嘴錫錫㖭！<br> &#13;<br> <spanclass>「唔使插我兩刀」 &#13;<br> 雖然同成班朋友開心開party，但戴蘊慧一講到前男友吳國敬，即無喇喇扯火，佢聽到話吳國敬慰問佢，叫佢食少啲藥同睇心理醫生，戴蘊慧好嬲咁話：「你叫佢食少啲××啦，次次我出事佢就出嚟講嘢，都十幾年冇見㗎啦，佢冇資格批評我，佢連我個仔都未見過，唔應該講咁多嘢。」&#13;<br> 戴蘊慧之前話當年曾借二萬蚊畀吳國敬，佢前晚話唔係要對方還，如果對方還錢就捐去保良局，戴蘊慧話：「佢都冇打過畀我，想出鏡咪講句叫我保重就夠啦，唔使我有事就插我兩刀，要睇心理醫生嘅係佢，唔掂我可以借錢畀佢睇，唔好侵犯我家人，我前夫同仔都好重要㗎！」&#13;<br> 戴蘊慧噚日同戴辛尉去酒店做運動，戴蘊慧話吳國敬打過畀辛尉，戴蘊慧話：「我冇心講㗎，我唔想中傷佢，變罵戰就唔好啦，我今日精神都OK囉！」<br> &#13;<br> <spanclass>林志玲出名反添煩惱 &#13;<br> 台灣名模林志玲噚日患重感冒，但都去台北一間學院出席講座，分享保養靚腳嘅心得，問佢有冇因知名度急升而帶嚟困擾？佢話：「因為有這些負面新聞，才有我今天的知名度，但是不知為甚麼社會的價值觀如此膚淺？有錢就跟富商有關，漂亮就跟整形有關？」馮仁昭覺得林志玲唔使咁悲觀嘅！</spanclass></spanclass></p><p><spanclass>孫燕姿同阿妹傾狗經 &#13;<br> 孫燕姿呢排喺台灣忙於綵排內地演唱會，佢日前趁綵排完之後走咗去張惠妹屋企，大家以為佢兩個交流音樂上嘅心得，點知佢哋原來係傾狗仔經。據知阿妹每次出埠做嘢，都會叫佢細妹幫佢照顧兩隻愛犬，不過佢就算中間只得兩三日休息，都會抽時間返屋企睇吓兩隻狗。<br> &#13;<br> <spanclass>曾華倩撐偉仔唔小器 &#13;<br> 曾華倩噚日同朱慧珊喺九龍灣國際展貿中心，出席亞視台慶。曾華倩被問到對舊愛梁朝偉不甘喺康城輸畀十四歲嘅小朋友，曾華倩力撐話：「我諗偉仔唔係覺得輸畀細路唔抵，佢係覺得部戲好好，但𠵱家輸晒，可能因為咁而覺得失望，唔係佢小器。」<br> &#13;<br> <spanclass>章小蕙新片煞科要慶祝 &#13;<br> 章小蕙噚日喺中環街頭拍攝楊凡執導嘅電影《桃色》，吸引咗唔少市民圍觀，章小蕙話：「套戲今日煞科，應該都會慶祝。」而導演楊凡亦表示章小蕙喺戲中嘅表現唔錯。</spanclass></spanclass></spanclass></p></body></html>