<html><header><meta charset="utf-8"><title>西九龍益大眾 - 左丁山</title></header><body><h1>西九龍益大眾 - 左丁山</h1><p>西九龍文娛藝術區發展權爭奪戰，由幕後打到台前，首先得益嘅就係市民大眾，以後一年會有大把藝術珍品來港展覽，大家可以睇個飽。例如畢加索之《巡遊》，雖然唔算係畢加索頂尖兒作品，已經足夠吸引啦，法國文化藝術界為咗爭取大生意，同時亦為法國宣傳，肯定會不斷送正嘢來港展覽。&#13;<br>第二樣得益者就係啲文化藝術設計建築專家、文化團體，受到空前重視，上者乘機賺到唔少，下者掹車邊亦有着數。所以話咯喎，如果西九龍用斬件式批出地皮嚟建設文娛藝術區，肯定只係益咗地產商，好彩曾司長堅持單一發展模式，巨型財團為榮譽、為面子、為銀紙，不惜工本，香港人至會未發展，先得到一啲collateralbenefits。</p><p>嗱，恒基老闆李兆基（十月二十九日）話到明，恒基有力獨自發展西九龍，唔會令人丟架，李兆基話：「就算蝕一百幾十億元都好閒事，一定要做到最好，令香港有光榮啲，我哋一定唔會令人丟架嘅……蝕多多也要做得好，令到香港有面子。」&#13;<br> 幾豪氣！此語一出，冇一百幾十億元去蝕嘅，重唔「撤退至有利陣地」？果然，隔咗一日，實力次一皮嘅嘉華國際就宣布退出一個由信和、九倉、華置與嘉華組成嘅財團，將持有嘅一成股權讓畀九倉、信置，改向澳門賭業發展。李兆基出口術，招數夠高，掟一百幾十億嚇走啲唔肯蝕本之人。呢鋪西九龍鬥燒銀紙好睇過花燈，我哋不妨高聲喝采，等啲火愈燒愈旺。</p></body></html>