<html><header><meta charset="utf-8"><title>　　離休幹部說三道四國家報案補鑊 - 李八方</title></header><body><h1>　　離休幹部說三道四國家報案補鑊 - 李八方</h1><p>美國總統投票前夕，中國前副總理兼外長錢其琛突然說三道四，公然干預美國內政，英文中國日報發表錢其琛專文，大罵布殊用「冷戰思維」行外交政策。本港左報登載，證實係白頭錢「星期一在大選前夕」撰文，重話「錢其琛罕有地發表這番評論，打破了中國不品評美國總統候選人慣例」。&#13;<br> 估唔到時隔一日，中國即時縮沙，唔知係咪自知美國得罪唔起，發言人章啟月公開補鑊，竟然話錢某文章，不代表中國官方立場，話唔知邊個授權中國日報，刊登錢某文章，又表示錢某只不過喺好耐之前在中央黨校講話內部評論美國政府而已，並非係中國表態反對布殊連任。&#13;<br> 章啟月向布殊認錯，無疑係明智之舉。美國選總統，影響全球利益，除非極有份量嘅盟國，例如日本，同埋實力強國如俄羅斯藝高人膽大，先至夠薑由首相小泉純一郎及總統普京出面，唔怕話到明，公開買重注，表示擁護布殊連任。&#13;<br> 日俄兩國元首撐布殊，就算買錯咗，克里上台，都唔敢畀面色過小泉純一郎同普京兩個睇。鄧小平同毛澤東話頭，中國永遠屬於第三世界，日俄兩國係民主自由國家，中國就行第三世界獨裁制，故此長期受到美國歧視，學人口多多亂噏，若然膽敢踩布殊洩憤，萬一俾布殊贏咗，人哋笑笑口暗施報復，搞到油價七十蚊美金一桶，或者彈個眼色畀阿扁，畀膽佢講兩句「台灣主權已事實獨立」，再派兩隻戰艦嚟香港，喝令阿董同佢隻艦加油添水，放美國水兵上岸搵北姑搞嘢消費，陳水扁隔住個海嘴藐藐，中國又唔敢出兵，手尾就好長嘞。</p><p><spanclass>畀蕉皮胡溫踩？ &#13;<br> 所以鄧小平都知碇，死前告誡過：在美國面前，中共要韜光養晦，兼「不當頭」，白頭錢口多多，將老鄧遺訓拋諸腦後，趷個頭出嚟落重注踩布殊，自己又冇官職，想賭白頭片，第日唔怕累到溫家寶俾美國佬扑？佢咁樣係算幫克里，定係幕後另有人指使。想放塊蕉皮，俾胡溫哋踩？&#13;<br> 中國外交部即時高調向布殊報案，話中國日報言論唔屬官方立場（連中國日報都唔代表官方，咁唔通蘋果嘅豪情版至代表特區政府新聞處嘅官方？𠵱個問題就要由專家研究吓嘞），希望布殊大人息怒，咁都啱嘅。若然克里勝出，咁中國到時又可以改口，話白頭錢係堂堂中國政府前副總理，唔係一名河南民工，中國不准許民間辦報，英文中國日報係官方喉舌，咁克里又會息怒嘞。&#13;<br> 不過話時話，白頭錢文章有幾句都幾縮骨，例如：「當一個國家心理上的優越感超出它的能力，麻煩就來了。美國遇到的麻煩和災難，並非源自其他人的威脅，而是從它本身過份的自信和傲慢而來。」將「美國」改為「中國」，文句意思反為好似更加清楚通順㖭。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>