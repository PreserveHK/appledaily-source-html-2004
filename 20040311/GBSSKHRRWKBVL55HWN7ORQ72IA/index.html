<html><header><meta charset="utf-8"><title>特首父親曾反共 - 左丁山</title></header><body><h1>特首父親曾反共 - 左丁山</h1><p>航運股去年好景到不得了，東方海外（三一六）股價從低點起計，最高升咗近九倍，另一隻冇乜人知嘅「金輝」（一三七），亦曾升咗四十幾倍，近日回落至二十七、二十八元一股嘅水平，有運買到該股嘅股民仍然賺到驚人利潤。</p><p>呢日問船務C：「航運股點解咁好景？」船務C話：「船公司分開兩大類，我自己做批發嘅，一批船以長租約租番嚟，再以長租約租番出去畀一啲零售性船公司，佢哋只簽短期租約。去年頭，貨船日租五千幾美元（以六萬噸貨船計），現在日租五萬幾美元，而且行情繼續看俏，所以我就得個穩陣，賺唔到大錢，啲貨櫃船，零售商就賺到開花，發大達。後市要睇中國經濟與外貿增長，因為近來嘅船租飛升，全因中國市場推動！」&#13;<br> 咁好賺，一定有公司趕住建造新船，呢個循環有起有跌，目前就係董先生家族發市當三年嘅最好時機。講起董先生，船務C話：「商務部副部長安民鬧李柱銘，大概high得滯，連李柱銘老子都拉埋落水，話佢和共產黨鬥爭。呢個講法非常危險，上一代名人，出入國民黨共產黨之間，毛澤東周恩來都曾服從過蔣介石委員長。千祁唔好查三代呀，查起嚟，董建華嘅父親董浩雲就係蔣介石老友，轄下貨船掛梅花旗，又將中國國寶二十四萬件古董從大陸運過去台灣，保存於台北故宮博物館，佢算唔算與共產黨鬥爭呢？當然算啦，安民再講呢啲事，董特首會好尷尬㗎！」</p></body></html>