<html><header><meta charset="utf-8"><title>股路縱橫：不明朗因素消除國企單日轉向</title></header><body><h1>股路縱橫：不明朗因素消除國企單日轉向</h1><p>中石油（857）過百億「披成」又大超額認購，散戶分配比率約20%，連日來圍繞國企的不利因素一掃而空，國企終止跌回升，好多重出現單日轉向。中石油披成價3.7元，噚日最低都只係造3.825元，收3.925元，全日見大行枕住收集。市場資金充沛，雖集資近130億，毫無影響。&#13;<br> 先講大市，噚日高開，但中段一度插得好深，恒指落到13162，跌189點，但午後又見有大盤掃貨，結果恒指上番13400水平，收報13396，升44點，成交再大增到387億元，又打破上月16日中銀（香港）（2388）披成日的344.7億元，唔計披成，成交都過250億元，日日都200幾億元，個市重有排上。&#13;<br> 國企股轉勢，雖然國指收4811，仍跌38點，但好多國企由低位反彈個勢好勁，唔少重倒升。睇番國指張圖，今個升浪由去年11月21日的3472起步，升到1月5日的5441，調整0.382，支持位4688；若由上月17日的4050起計，調整升幅的0.618，支持位4581。噚日國指最低4626，剛好在4688至4581區域內獲得支持。中石油「搞掂」後，相信短期內唔會再有大型嘅披成（聽聞江西銅（358）唔會發新股集資），國企經今次咁「深」嘅調整後，可以重上升途。<br> &#13;<br> <spanclass>石化與鋼鐵股最強勢 &#13;<br> 國企回升，最強勢又係石化同鋼鐵股，其中尤以北京燕化（325）最勁，中段曾一度插到2.75元，但午後掃番上3.125元收，倒升0.225元，升幅7.7%；其他如儀征（1033）升1.25%，而吉林化工（368）亦升1.9%。&#13;<br> 上海石化（338）喺上一個升浪中，一路都見有大行不斷收集，呢隻股票同燕化一樣，應該已收乾，下一個升浪，大有機會再創新高。上石化噚日亦曾經跌穿3元大關，低成2.95元，但午後一抽，又上番3.25元，升7.5仙，升幅2.3%，5分鐘圖已形成頭肩底，升穿3.25元，好快會見3.55元。睇遠啲，上石化前高位係3.775元，若升破，可見4.2元。&#13;<br> 上石化已進行擴產，加工能力將由每年280萬噸增至800萬噸，對長線的盈利好有利，以05年的預測PE12倍計，股價有力升見5元。&#13;<br> 郭兆誠</spanclass></p></body></html>