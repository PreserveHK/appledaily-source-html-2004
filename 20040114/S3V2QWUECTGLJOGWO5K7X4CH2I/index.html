<html><header><meta charset="utf-8"><title>地產多聲道：信和商場八百萬迎春節</title></header><body><h1>地產多聲道：信和商場八百萬迎春節</h1><p>聖誕節斥資兩千萬谷商場人流量嘅信和置業，又再動用八百萬，為旗下十個商場進行春節裝飾布置、送贈禮品等推廣活動。&#13;<br> 信和置業旗下信和物業管理總經理陳欽玲預期，農曆年期間旗下商場人流量將有十到十五個巴仙增幅。據佢講，聖誕假期間，集團商場人流量全面向好，其中大角嘴奧海城升幅達兩成半，𠵱家假日人流量十九萬至二十萬人次，至於啱啱翻新嘅尖沙嘴中港城，人流量由舊時每日六萬至七萬，增加至十萬。&#13;<br> 信和旗下商場包括屯門市廣場、尖沙嘴中港城、奧海城一期及二期、小西灣藍灣廣場、粉嶺帝庭軒商場等。&#13;<br> 至於市場憂慮「沙士」重臨，陳欽玲就話，信和已做好預防工作，商場會加密消毒清潔等工作。&#13;<br> <br> <spanclass>富城管理提供禮賓司服務 &#13;<br> 𠵱家做物業管理都要不斷增值，好似富城集團最近攞到半山嘉慧園同上環帝后華庭嘅管理合約，重率先全面提供「禮賓司服務」。&#13;<br> 聽富城講，會有一組同事負責呢項服務，包括餐廳定位、機票定位、秘書服務、旅遊資訊同郵遞服務等，一系列五星級酒店至有嘅服務。佢強調，管理費就冇加到。&#13;<br> 嘉慧園係豪宅兼特首府，提供呢啲服務唔出奇，一般屋苑都有就少見啲，據聞富城喺部份屋苑都有類似嘅服務，但唔夠全面。聽講下一個會全面提供「禮賓司服務」嘅屋苑係何文田君頤峰。</spanclass></p><p><spanclass>中原開分行打鑼唔剪綵 &#13;<br> 中原噚日喺東涌藍天海岸商場，開第二間分行，開幕儀式好創新，唔用傳統嘅剪綵，改為請咁多位嘉賓，一齊敲響綁上綵球嘅銅鑼，重有氣勢過剪綵，今次請咗區內三大發展商代表到場，包括新世界、香港興業同長實，真係難得。&#13;<br> 另外中原去年生意唔錯，於是派錢以示鼓勵，全公司三十三位區域經理，每人都獲發一萬蚊獎金，即總共派咗三十三萬。&#13;<br> <br> <spanclass>新城市廣場大全盒應節 &#13;<br> 農曆新年就到，商場陸續有應節活動公布，新地嘅旗艦商場沙田新城市廣場，就整咗個全港最大嘅全盒，裏面除放滿各款賀年食品外，重有擺放逾百幅以十二生肖為主題嘅剪紙，中國藝術剪紙協會會長盧雪就為商場剪咗一幅「金猴獻瑞」，淨係啲剪紙都有排睇。</spanclass></spanclass></p><p><spanclass>美聯蟬聯超級品牌 &#13;<br> 美聯物業舊年成為第一間攞到「超級品牌」嘅地產代理行，佢哋今年再度獲選。超級品牌再揀美聯，係因為美記有創新嘅宣傳意念、廣泛公關工作，同投入大量資源做推廣計劃。&#13;<br> 美聯顧問黃錦康話，集團會繼續喺建立品牌上投入資源，同協助集團進一步擴大市場佔有率。&#13;<br> 蘭西對美聯印象最深嘅廣告，係最近出嘅「萬馬奔騰」，因有行家跟住出個相近嘅廣告，搞到美記要告上法庭。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>