<html><header><meta charset="utf-8"><title>聖誕特驅：<br>避開大節人潮驅車南北遊</title></header><body><h1>聖誕特驅：<br>避開大節人潮驅車南北遊</h1><p>若然你呢兩日已經跟家人?情人行街、睇戲、唱K、食自助餐的話，不如今日就來一次反璞歸真，揸車嚟一趟聖誕郊遊樂吧！我前兩日就親自駕車試咗一條好玩路線，先到元朗大欖郊野公園、元朗市公園，繼而跨區直達香港仔華富邨尋找瀑布，再沿路到赤柱美利樓，並於石澳長灘踏沙漫步，最後抵達眺望到鯉魚門海峽的海防博物館，唔可以講話係刺激之旅，但總算唔使出去同人迫，最重要係可以同自己嘅最愛，有一個獨特難忘嘅聖誕節嘛！&#13;<br>&#13;<br>記者：陳偉林　攝影：陳盛臣&#13;<br>ImageGirl：Angel（煉星堂）&#13;<br>ImageBoy：Desire（CenturyMedia）&#13;<br>鳴謝：MPV由萬事得汽車提供（28931112）</p><p>9:00am&#13;<br>大欖公園可眺望深圳</p><p>大欖郊野公園位處元朗大棠高地，日常僅有巴士或專線小巴路經大棠道，未有公共交通工具直達，因而較少遊人前往，相對下空氣既清新，駕車前去至為便利。偌大的燒烤場林蔭處處，環境又見潔靜，既有兒童玩樂設施，又可以在大片空地上放風箏、打羽毛球、放飛碟等。臨邊重可以眺望元朗盆地，天水圍、米埔自然護理區以至內地深圳市福田區亦盡收眼底。有興趣的話，重可以沿自然教育徑，認識香港現有林木品種。</p><p>小貼士&#13;<br> 由元朗市到大棠大欖郊野公園，駕車路程約需15分鐘，沿路鮮有油站或商舖，最好預先Check好油表，購買好一切所需物件及食品。</p><p>11:30am&#13;<br>元朗代表：10層百鳥塔</p><p>好多朋友都去過香港動植物公園又或者九龍公園，但相信新界區代表元朗公園未必人人去過！公園位處靠近元朗運動場及公眾泳池，當中樓近10層的百鳥塔，更成為近年元朗市中心的新地標。園內既有蝴蝶園，又有杜鵑園同山頂廣場等休憩地方，由於公園位置獨處元朗市一角的關係，環境優美又見寧靜，大有鳥語花香的體驗。</p><p>小貼士&#13;<br> 由於元朗公園周圍劃作全日禁區關係，須在鄰近馬田路一帶找地方泊車，再徒步約10分鐘前去，記緊帶齊必需用品，取走一些貴重物品同鎖好車門。</p><p>1:30pm華富邨&#13;<br>尋找城市飛瀑</p><p>瀑布原來唔係郊區獨有，正如香港政府六十年代後期興建的華富邨，由於依山勢而建，加上臨近東博寮海峽，邨內臨岸就建有一所瀑布灣公園，其中沿岸邊拾級而下，正是瀑布奔向大海的盡頭，但潮漲海浪拍岸關係，務必要小心孩童走動。瀑布另一旁，重留有二次大戰時期駐防英軍建築的小堡壘，從中眺望正是南丫島的北角，別有一番風味。</p><p>小貼士&#13;<br> 瀑布灣公園露天停車場車位有限，若然找不到泊車位的話，在臨落瀑布灣道前，可將汽車停泊於商場內的公眾車位，收費不過$10至$14上落。</p><p>2:30pm&#13;<br>往赤柱要多預留時間</p><p>昔日古樸的赤柱小漁村，早已變成現今中、外旅客遊覽同購物的好地方，除赤柱大街兩旁商舖值得細意瀏覽外，從舊日港島金鐘逐磚逐瓦移建的美利樓，還有海濱長廊及赤柱廣場，以及鄰近古色古香的天后古廟，亦值得大家逗留及觀賞一番。</p><p>小貼士&#13;<br> 假日唔少遊人會到赤柱，由於出入只得兩條路，遇上慢車行駛實在所難免，所以此處預算的交通時間要鬆手一點！</p><p>3:30pm石澳後灣觀浪最正</p><p>港島石澳原先只有長海灘作賣點，及後政府加建不少遊玩設施，既有燒烤場又有兒童玩樂設備，加埋四周琳瑯滿目特色不少的食肆，每逢假日都會吸引到大量遊人前去。在熱鬧的一面外，石澳後灣重可在較靜的環境下，觀賞不斷拍岸的巨浪。</p><p>小貼士&#13;<br> 假日車位供應可能不足，遇有這情況只能改泊鄰近大浪灣的露天停車場。</p><p>4:00pm博物館眺望鯉魚門海峽</p><p>鄰近港島阿公岩的海防博物館，是昔日英軍百多年前興建的鯉魚門炮台所在地，現改建成博物館，除展出多件具歷史價值的珍品外，亦可參觀到舊日炮台及隧道遺迹，由於建築物處於較高山勢，在此重可以眺望九龍半島鯉魚門海峽。</p><p>小貼士&#13;<br> 館內停車位有限，或需要改泊阿公岩的室內公眾停車場。&#13;<br> &#13;<br> 海防博物館開放時間：朝10晚5（逢周四休館）&#13;<br> 入場費：$10（逢周三免費）&#13;<br> 查詢：25691500</p></body></html>