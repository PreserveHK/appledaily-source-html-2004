<html><header><meta charset="utf-8"><title>　　吳康民推薦《最後的貴族》內藏玄機 - 李八方</title></header><body><h1>　　吳康民推薦《最後的貴族》內藏玄機 - 李八方</h1><p>人稱本地左派嘅土共原來都有好多另類，好似嫻姐咁，就下定決心與工人基層為伍，將民建聯呢個凡事中央話啱就舉手支持嘅政黨一腳伸開，少一點膽識同民望都未必敢做。&#13;<br> 另一個當然係老人大吳康民，佢最近上港台節目《傳媒春秋》，竟然公開推薦一本由大右派章伯鈞個女章詒和執筆，寫有關五七年反右運動嘅禁書──《最後的貴族》（國內版叫《往事并不如煙》）。八方覺得好有意思，特別係香港回歸咗剛好七年，共產黨終於按捺不住，露出了狐疑尾巴，乜都要中央講咗先算數，非我族類嘅民主派人士險些兒全部都冇得玩。&#13;<br> 吳康民話呢本書最大嘅貢獻係令到大家對呢段痛史作出反思同總結，點解當年會有幾十萬個知識分子會被打成右派？吳康民一語道破，話係「因為當時嘅權力冇制約，一個人（即老毛）說了算，對下面嘅不同意見，冇胸懷聽取同吸收。」&#13;<br> 睇怕共產黨到今日都有同樣嘅問題，只係冇咗以前咁嚴重啫。吳康民重特別推介當中兩個故事，一個係寫關於《光明日報》老總儲安平如何得罪中央，另一個就係寫康有為個女康同璧嘅英勇行為，保護咗唔少大右派嘅仔女。</p><p><spanclass>「黨天下」思想太重 &#13;<br> 儲安平同作者嘅父親章伯鈞都係民主派人士，係民主同盟嘅領導，四九年前回到中國，以為大有可為，可以同共產黨一齊治國，可惜冇幾年，就知道完全唔係呢回事，一介書生嘅儲安平向毛主席同周總理提出意見，直指問題嘅關鍵在於中共「黨天下」嘅思想太重，佢認為「黨領導唔等於國家即為黨所有，大家擁護黨，但係冇忘記自己都係國家嘅主人。」&#13;<br> 嘩，咁進步嘅思想原來五七年已經出現過，可惜呢批民主派人士後嚟全部被人引蛇出洞，打成大右派，差唔多永不超生。&#13;<br> 嗱，八方冇辦法知道吳康民心裏面諗緊乜，但係可以肯定喺此時此刻推介呢本書，可能係好有心意，班土共唔知明唔明。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>