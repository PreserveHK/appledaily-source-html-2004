<html><header><meta charset="utf-8"><title>　　浸大中藥王地位不保 - 李八方</title></header><body><h1>　　浸大中藥王地位不保 - 李八方</h1><p>浸會大學中藥學院副教授趙中振博士上年去咗新疆北部嘅天山附近考察，無意中搵到棵有成一點七五米高嘅中藥肉蓯蓉王，重成功申請列入世界健力士紀錄大全，成為全世界已知最高嘅肉蓯蓉，亦係全世界第一次有中藥列入世界紀錄。&#13;<br> 肉蓯蓉係常見嘅中藥材，一般高度只有三到十五厘米，對腎虛陽痿、遺精尿頻、便秘等病症有好大幫助。趙博士搵到呢件咁勁嘅野生肉蓯蓉王，自然會將佢帶返香港做浸大中藥標本中心嘅鎮館之寶啦。&#13;<br> 不過，八方喺網上無意中見到，原來今年五月內蒙古一個牧民家庭，就已經發現咗一棵有成二點八米高嘅肉蓯蓉，比起趙博士所發現嘅肉蓯蓉王，足足高一米有多！八方噚日本來想問吓趙博士，不過就暫時未收到回覆，趙博士今日先至會開記者會，公開佢呢件鎮館之寶，到時真係要搵佢問清楚至得。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>