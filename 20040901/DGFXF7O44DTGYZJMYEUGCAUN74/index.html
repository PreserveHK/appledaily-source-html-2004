<html><header><meta charset="utf-8"><title>　　《成報》高層又傳無糧出 - 李八方</title></header><body><h1>　　《成報》高層又傳無糧出 - 李八方</h1><p>老字號《成報》又傳冇糧出，接近北角成報大廈消息人士話，繼今年二月員工一度欠薪之後，噚日月底出糧大日子，又有員工打唔到簿收唔到錢。小道消息話管理層集資出現問題，又有人話經過各高中低層員工去完銀行㩒機打簿後得出結論，就係月薪萬三以上冇糧出，萬三以下就有。&#13;<br> 八方問過《成報》公關，公關好老定咁話人人有糧出，冇問題。之但係欠薪消息甚囂塵上，事關開學流流，大把員工等錢交乜費乜費，供樓供車。報館中人話，大股東覃輝自從今年三月入主之後，未見大作為，但係報社圖書館就好受重視，職員受命要好好整理下圖書館，瓜田李下，有人懷疑老細咁關心《成報》唯一最值錢資產，唔通有所圖謀？八方無從求證，只能當八卦新聞咁聽，總之祝願普天下報界仝業人人有工開，個個有糧出啦。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>