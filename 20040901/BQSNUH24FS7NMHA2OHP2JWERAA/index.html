<html><header><meta charset="utf-8"><title>　　白韻琴互動論壇開波 - 李八方</title></header><body><h1>　　白韻琴互動論壇開波 - 李八方</h1><p>電訊盈科嘅前身香港電訊，曾經搞過互動電視，但最後就蝕到唔清唔楚。今日互動電視又捲土重來，當然唔係小小超投資啦，而係資深電視人蔡和平牽頭搞，重會喺有線電視第五台試播，今晚打頭陣嘅節目，就係立法會港島區選舉論壇，由白韻琴姐姐做主持，認真破格搞笑。&#13;<br> 白姐姐嘅知己謝偉俊律師，今次喺旅遊界選，所以搵白姐姐做直選論譠至少都冇利益衝突。唔知白姐姐會唔會將論壇搞到好似《盡訴心中情》咁，畀民主黨楊森講吓涂謹申點俾人迫害，同埋畀民建聯馬力講講患癌之痛呢？&#13;<br> 蔡和平唔肯講呢鋪搞互動電視投資咗幾多，但就好有興趣問行家嘅睇法，不過電視呢劑嘢其實好難搞，財雄勢大嘅TVB，搞銀河衛視都唔係幾掂。八方只好祝蔡生好彩啦！&#13;<br> （圖）有白姐姐做主持，啲候選人會唔會順便講埋心事呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>