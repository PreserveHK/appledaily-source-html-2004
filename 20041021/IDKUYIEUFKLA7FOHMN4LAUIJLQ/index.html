<html><header><meta charset="utf-8"><title>　　肥平兩年肥二十磅 - 李八方</title></header><body><h1>　　肥平兩年肥二十磅 - 李八方</h1><p>以何志平（圖）為首嘅民政事務局被老董下令，向肥彭學習，安排各司局級官員落區，了解民情，響應胡溫「以民為本」嘅口號，八方聽聞繼老董巡旺角後，孫公噚日亦去咗東區巡視。&#13;<br> 肥平自己，今朝大清早六點，亦會去旺角同啲晨運客傾吓偈，實行「晨操晚練」，一周兩次，咁嘅局長工，年薪四百幾萬，又去邊處搵。此舉對肥局長可謂身心有益，八方聽聞，何生位美麗嘅太太胡慧中早有微言，話局長上任兩年多，由於肚滿腸肥，啲衫唔啱着，換完一次又一次，貴為局長，梗唔可以着得cheap，故此衣衫裝身好重皮。&#13;<br> 原來由上任至今，計埋上京出席多餐國宴，肥平重咗二十磅，咁佢份工離唔開飲飲食食，佢又少運動，肚腩逐步向江澤民睇齊，條褲頭快要向上拉高一吋。肥平為特區犧牲咁大，唔知有冇纖體公司抵得諗搵佢做代言人呢？&#13;<br> 講番落區，由於問責局長各有各忙，為免撞期撞區，所以廖秀冬可能通過參加區議會正副主席嘅環保活動接近基層，而詩姐姐可能擺個龍門陣。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>