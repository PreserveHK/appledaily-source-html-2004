<html><header><meta charset="utf-8"><title>　　特首難得「巡遊」 - 李八方</title></header><body><h1>　　特首難得「巡遊」 - 李八方</h1><p>特首董建華噚日抽空到國金中心，參觀畢加索名作「巡遊」，有咁好心情，皆因日日朝七晚十一、久未放假嘅佢，由今日開始一連四日休假，重會同屋企人離港度假。&#13;<br> 特首放假，今日會由政務司司長曾蔭權署理行政長官一職，但煲呔跟住就要出發到歐洲訪問，所以聽日開始到星期日，就由財政司司長唐英年接波。&#13;<br> 阿董今次放假剛好撞正重陽節，佢回鄉祭祖都唔出奇。講開特首放假，你估佢積埋幾多日假未放，八方噚日一問，都幾湊巧，原來啱啱係三百六十五日，有成一年咁長，理論上雖然佢可以喺○六年年中提早離任，不過除非阿爺開到聲，否則勤力慣嘅阿董多數會鞠躬盡瘁，做到最後一秒鐘。&#13;<br> 八方噚日提到，有市民認為阿董國慶題字將「國慶」寫成「國廢」，特首辦噚日拿拿臨澄清，根據「中國行書大字典」及「中國書法大字典」，特首行文中嘅「慶」字係行書字體，絕對冇寫錯。&#13;<br> （圖）老董難得放假，梗係要去睇睇同樣咁難得嘅畢加索名作「巡遊」啦。&#13;<br> 馬泉崇攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>