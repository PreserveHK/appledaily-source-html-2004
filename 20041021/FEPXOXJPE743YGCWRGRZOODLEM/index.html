<html><header><meta charset="utf-8"><title>　　大學四年制同美台接軌 - 李八方</title></header><body><h1>　　大學四年制同美台接軌 - 李八方</h1><p>教統局推出「三三四」學制諮詢文件，即是大學四年制，三年高中、三年初中、正式拆毀殖民地時代英式學制，有人話太子章擦中方鞋，自己上位，下令學制同大陸接軌！&#13;<br> 其實，大陸雖然一樣行四年制，之不過人哋美國亦係大學四年制喎！美國嘅哈佛耶魯，就係中國大學生朝思夢想嘅天堂，香港行大學四年制，與其同大陸接軌，既然大陸啲大學生又爭住同人哋美國佬接軌，咁香港啲學生，又何須經一個中間人兜過無厘頭圈，點解唔自己直接同布殊嗰方面接軌呢？&#13;<br> 一諗到美國大學都係四年制，香港家長同學生，就可以破涕為笑，喺港大讀完四年，可以直升哈佛MBA，學術知識嘅祖家，由美國代替以前嘅英國，係一件好事（更何況浸會同嶺南，一早同美國好多大學院校搭上線路，學位榮獲美方承認，喺呢兩間大學畢業，將來赴美深造，返港後做埋立法會議員，將來好似李柱銘咁再有機會去美國國會出席聽證會，隨時會撞番以前嘅美國校友，講嘢啱晒嘴型㖭！）&#13;<br> 太子章將學制改為「三三四」，話佢向中國效忠又得，向美國靠攏又得，只要家長醒目，畀啲仔女喺沙田讀完中六，直接駁過美國柏克萊嗰邊讀Year1，咁個仔就好大機會，好似William．亨咁大成就，將來衣錦還鄉搵大錢嘞喂！</p><p><spanclass>十年後政府可成功磨合 &#13;<br> 香港家長、學生，個個眉精目企，講到升學，幾十年來好識得走位，絕對知道邊一邊嘅奶水富有營養。畢竟，好似冇幾耐之前有一個中學生嘅家長，話佢個仔已獲芝加哥大學錄取，竟然叫個仔放棄。&#13;<br> 為表愛國，叫個仔北上讀清華喎！呢啲咁儍戇嘅父母，喺香港地始終係一小撮啫。&#13;<br> 有得揀，梗係老虎蟹都去美國喇！唐少同田少，位位精英，都係美國大學畢業，何況現時交通資訊發達，去美國升學，平時同三五港生喺宿舍打吓麻雀，討論吓郭晶晶應該跟田亮定係霍啟剛，傾到天光，揸部開篷Ben跑，片兩粒鐘就到唐人街食叉燒包，又有普通話講，特區唐文八卦雜誌即日運到，唐人街又通街五星旗，都係同北上祖國升學差唔多啫。&#13;<br> 另外，台大都係四年制個喎！不過過幾年嗰邊就會全用台灣話教學，香港學生淨係識普通話，去到台大，不止媾唔到女，重會隨時俾人喝打㖭。大學四年制，香港學生其實多咗好多個消費選擇！&#13;<br> 董團夥成日話同班公務員唔磨合，落柯打，啲公務員執行不力，當佢死嘅，皆因為包括孫公、羅范等人在內，啲公務員多數港大三年制時期畢業，唔怪得咁水皮喇。三改四，十年後成個政府就可以成功磨合嘞，好嘢！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>