<html><header><meta charset="utf-8"><title>　　李國章懷念中大之謎 - 李八方</title></header><body><h1>　　李國章懷念中大之謎 - 李八方</h1><p>教改諮詢文件噚日公布，教統局揀紫色做封面，建議嘅高中必修科中，除咗中、英、數外，重加多一科「通識」。係人都知，教統局局長李國章係前中大校長，中大係將通識變成必修科嘅先行者，校徽又係以紫色為主，難免畀人感覺李局長仍念念不忘中大。不過李國章同常秘羅范椒芬都否認隻紫色係自己揀嘅。&#13;<br> 李局長講開通識，回憶當年做中大校長時（又係中大！），有學生起初投訴通識成為必修科，教埋啲嘢好無謂，但畢業後同佢講番，話讀書時好多課堂教嘅內容都唔記得晒，唯一記得嘅就係通識堂教嘅觀星知識，因為拍拖時用得着喎。若果教育制度成功，中英數史地，科科經脈都打得通，又使乜教乜嘢「通識」？&#13;<br> 現時司局級官員，冇讀過通識，唔怪得連中區舊差館都亂咁「發展」咁冇厘常識喇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>