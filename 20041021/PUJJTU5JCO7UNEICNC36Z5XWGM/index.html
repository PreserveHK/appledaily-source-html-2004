<html><header><meta charset="utf-8"><title>　　馬時亨帶團北上搵銀 - 李八方</title></header><body><h1>　　馬時亨帶團北上搵銀 - 李八方</h1><p>早前寫過周一嶽局長好忙，原來馬時亨局長亦一樣咁唔得閒，四圍去串連，帶團北上搵銀。&#13;<br> 話說馬局長七月時見過中國保監，當時大家傾得好投契。由於內地開放限制，畀保險公司將部份資金海外投資，香港近水樓台，冇理由肥水他流，所以馬局長就話想主動帶一個金融團訪京，等班芬佬同國內單位研討研討。呢個團，卜定下個月二十五號起行，一連兩日，有歡迎晚會、又有研討會，重請到前任財神項懷誠嚟演說；項懷誠現在主管社保基金，一樣係財神啫。&#13;<br> 八方聽講，已有近百人入團，包括周文耀、袁天凡、基金公會同資本市場公會等大哥；連新任金融服務界議員詹培忠都去，局長都真係大面子呢。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>