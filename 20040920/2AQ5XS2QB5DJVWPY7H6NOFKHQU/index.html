<html><header><meta charset="utf-8"><title>中國特色MBA - 左丁山</title></header><body><h1>中國特色MBA - 左丁山</h1><p>上星期陶傑在專欄挖苦啲MBA，認為華人企業唔需要美國式MBA，而需要通曉宮闈鬥爭術、熟讀歷史演義嘅「中國特色MBA」。左丁山冇MBA學位，自問打工碰過十個八個老闆，美式、亞洲式、中國式都見齊，覺得陶傑所言有理，不過以佢一向故意誇張少少嘅筆觸，一啲人睇完，可能唔多順超。</p><p>一位讀者M來電郵講MBA。讀者M因為阿媽推薦，成為左丁山讀者（騎騎，證明本欄老少咸宜）。九七年自外國大學畢業回港做IT，做做吓再去外國讀MBA，返嚟之後，在家族公司工作，經常來往內地，睇住屋企嘅內地工廠。不經不覺，去咗上海有一段時間。讀MBA學嘅西方管理招式，有冇用處呀？讀者M話：「發覺在美國所學的，在國內能夠發揮得到的，估計不會超過百分之五。國內的情況，確是與外面有很多不同，特別是做人、處事方式等，根本就是另外一回事。雖然大家都是中國人，思維完全不同……上海的軟體還真的是longwaytogo，而且是longlongway。」&#13;<br> 讀者M嘅經驗，間接證明咗陶傑之言，並非空炮。在美國讀大學、MBA嘅朋友，可能對中國歷史認識比較少，淨係靠睇《雍正皇朝》、《康熙大帝》電視劇，只學得皮毛，如果要惡補嘅話，不如刨吓高陽小說，由《胡雪巖》、《紅頂商人》開始，再及其餘。老祖宗作品，《三國演義》、《水滸傳》不可不讀，睇埋毛澤東至愛︱︱《資治通鑑》，就可以理解中國政治、公司政治、家族政治（呀，陶傑會叫你精讀《紅樓夢》），明白內地中國人嘅思維。最怕嘅係，你睇晒之後，就會廢晒美國大學學位、MBA嘅武功，自二十一世紀走回十八世紀，唔識得乜嘢叫做公司管治（corporategovernance）咯。</p></body></html>