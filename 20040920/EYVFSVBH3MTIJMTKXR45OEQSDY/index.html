<html><header><meta charset="utf-8"><title>免責條款 - 谷德昭</title></header><body><h1>免責條款 - 谷德昭</h1><p>泳池紅蟲事件中的真正主人翁不是紅蟲，紅蟲事小，十塊錢在街市買到的多過晒在泳池找到的；揭開沙井找到的，其實是「政府工心態」。&#13;<br>咁多咁大嘅泳池，其實「漚」出紅蟲唔係好出奇，奇就奇在乜都未做就已經開口話唔排除惡作劇所為，呢種行為已經係一種條件反射式反應，稍為聞到鑊氣，立即啟動免責條款裝置，避得幾多得幾多，卸得多少得多少。</p><p>「政府工心態」並不只出現在政府工，反正總之機構有番咁上下大，員工有番咁上下多，份工有番咁上下唔清楚，工作環境有番咁上下穩定，呢種心態就會出現。例如某次因為要出席某個場合的某個活動，自己知自己事，適合尺碼的衣服難求，於是提早千叮萬囑，收到的當然是各部門的千個萬個冇問題。到了當日，衣服一穿上身，猶如炎夏裹蒸糭，本身已經唔好睇，着埋套衫就更係難睇，正想開口詢問，已有答案：「有關方面想咁樣着。」「唔係啩？況且我都唔係問個款，我係想問吓個尺碼……」「照足你尺碼做……」「唔係啩？好似爭幾遠喎！」「吓？但係……你咁肥……」呢下當堂火都嚟：「我有幾肥唔關你事?!我由出世到𠵱家都係咁肥，肥並唔係錯，更加唔會成為你出錯嘅甩身藉口，做錯就要認，捱打就企定。」&#13;<br> 提議各位無論政府工或非政府工諸君，下次有咩事都係不如講番呢句，「點解我件衫咁窄㗎？」「我哋唔排除有惡作劇成份。」</p></body></html>