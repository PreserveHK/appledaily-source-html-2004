<html><header><meta charset="utf-8"><title>INNO79MP3做鈴聲</title></header><body><h1>INNO79MP3做鈴聲</h1><p>Innostream差唔多每個月就有新機推出，繼INNO70大玩穿梭機外形之後，一個月唔夠又新機推出，今次新機INNO79回歸基本步，以最拿手嘅摺機再戰江湖。&#13;<br> 雖然依舊摺機，不過功能一樣令人醒神，一般韓系手機嘅「標準裝備」如26萬色彩芒、33萬像素鏡頭、64和弦，統統都可以喺INNO79身上搵到，其中33萬像素鏡頭可以影相之餘，亦都支援拍片功能。而且再加入MP3鈴聲，絕對係影、音、畫都相當出色。&#13;<br> 另外值得一提就係INNO79功能雖然強勁，不過並無影響其機身體積，相反機身體積更比想像中細得多。INNO79開價約$2,200，以價錢與功能計，確實幾抵玩，想平平哋搵部韓機影相都係一個唔錯選擇。&#13;<br> 記者、攝影：劉耀祥&#13;<br> &#13;<br> <b> Profile</b> &#13;<br> 制式：GSM900/1800雙頻&#13;<br> 顯示器：外：256色/OLED/96×64像素&#13;<br> 內：26萬色/TFT/128×160像素&#13;<br> 鏡頭：33萬像素&#13;<br> 功能：GPRS、64和弦、WAP、MMS&#13;<br> 備用時間：200小時&#13;<br> 通話時間：4小時&#13;<br> 體積：84×43×23mm&#13;<br> 重量：85g&#13;<br> 星光熱線　電話：31028787</p></body></html>