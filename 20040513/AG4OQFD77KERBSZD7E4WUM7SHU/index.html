<html><header><meta charset="utf-8"><title>下季開鑼前征戰頻仍<br>求驗客手記：紅魔唔驚有頭冇尾？</title></header><body><h1>下季開鑼前征戰頻仍<br>求驗客手記：紅魔唔驚有頭冇尾？</h1><p>曼聯就公布咗喺下個球季前，主辦一項四角熱身賽，對手會有燕豪芬、浦和紅鑽同小保加，連同美國之旅、歐冠盃外圍賽，真係踢到班球員腳軟。&#13;<br> 爭唔到聯賽亞軍，紅魔下季肯定要踢歐冠盃外圍賽，連同今年初決賽會再到美國進行表演賽，同埋有機會以足總盃冠軍身份踢慈善盾，基本上下季前的賽期都幾密，𠵱家又決定經電訊贊助商，籌辦四角賽，到球季正式開鑼前，經已要踢八場比賽；對於一班要踢歐洲國家盃決賽周球員就更加慘，唔好彩打入決賽踢到七月四日，就只得三個星期時間休息。&#13;<br> 紅魔今季踢得咁差，下季肯定要大翻身，但係季初谷咁盡，我求大俠質疑真係唔驚季中開始大跌watt？<br> &#13;<br> <spanclass>決賽前禁球員睇搞事戲韋斯成熟識大體 &#13;<br> 米禾爾領隊韋斯話明如旗下球員去睇一齣關於球迷搞事嘅戲，唔使旨意踢下周六對曼聯場足總盃決賽。韋斯話佢哋喺嗰日會行紅地氈入場，若有睇過嗰套戲，就會帶個錯誤訊息畀在場同電視機旁球迷。記得韋斯以前係麻煩友，試過打對手同隊友，𠵱家佢識得咁諗，證明佢成熟晒。</spanclass></p><p><spanclass>執法兵工廠收鑼戰最後判官望留好回憶 &#13;<br> 阿仙奴能否以完美不敗姿態，完成今季英超聯，今個星期六對李斯特城時就會揭盅，對負責執法此場賽事球證老牌杜堅嚟講，亦別具意義，球證生涯最後一次執法，亦剛剛係第一千五百場執法賽事，睇下杜堅到時會唔會遷就「兵工廠」，締造佳績之餘，又幫自己留下美好回憶？<br> &#13;<br> <spanclass>球員爭射12碼真失禮聖日耳門要反省 &#13;<br> 前日巴黎聖日耳門吞波爾多三蛋，查實聖日耳門響比賽中並非全無機會，先有迪曉上半場射失十二碼；到下半場再獲十二碼時，連拿度就同盧保查爭踢，結果前者爭贏但又射失，事後盧保查重怒目相向㖭。&#13;<br> 輸波已經唔好，再搞埋啲咁嘢，點爭標呀？<br> &#13;<br> <spanclass>作歌唱好維拉得獎宿敵伯明翰躉係得嘅 &#13;<br> 英國早排有個球會打氣歌創作比賽，結果由叫靴斯嘅伯明翰球迷贏咗。但搞笑嘅係佢隻歌嘅內容唔係關於伯明翰，係伯軍嘅宿敵維拉，重係歌頌安祖㖭；唔怪得連佢都話，如佢作唔到隻好歌畀伯明翰，睇怕死梗。靴斯咁有創意，睇怕英格蘭領隊艾歷臣要搵佢作隻歌激勵吓士氣。</spanclass></spanclass></spanclass></p></body></html>