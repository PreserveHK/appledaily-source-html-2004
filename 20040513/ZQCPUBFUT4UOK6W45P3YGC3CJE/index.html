<html><header><meta charset="utf-8"><title>天王天后封咪防封殺<br>馮仁昭四圍超：阿扁就職禮盲星獻唱</title></header><body><h1>天王天后封咪防封殺<br>馮仁昭四圍超：阿扁就職禮盲星獻唱</h1><p>張惠妹四年前喺台灣總統就職典禮上唱「國歌」，事後被內地封殺，阿妹嘅事業唔多唔少因而受到影響，近年佢喺樂壇嘅成績更加不停滑落。唔知係咪因為有人辦在前，所以喺下個禮拜四舉行嘅台灣總統陳水扁就職典禮上，當地嘅天王天后同當紅歌手全部唔見影，表演嘅竟然係當地一位失明男歌星蕭煌奇，同埋原住民歌手紀曉君。<br> &#13;<br> <spanclass>消息外洩受壓力 &#13;<br> 失明歌手蕭煌奇喺上個禮拜收到自己會喺典禮上唱歌嘅消息後，開心到同台灣記者報料，之不過佢呢頭報完喜訊，隔咗兩個鐘頭後，蕭煌奇嘅助手就即刻同台灣傳媒講話消息外洩，令到主辦單位好唔高興，有可能因為咁而冇咗演出機會，希望記者唔好將呢件事報道出嚟，佢咁講就顯然係因為受到壓力啦。&#13;<br> 台灣報道就話直到前日為止，蕭煌奇仍然係典禮嘅表演歌手，佢會喺三軍官校樂隊伴奏下唱「國歌」。蕭煌奇之前曾經話唔明點解啲人要對唱「國歌」咁敏感，馮仁昭睇怕佢經過呢次衰多口之後就明點解，不過佢都唔使驚人哋會封殺佢啦！</spanclass></p><p><spanclass>王菲無厘頭傳死訊 &#13;<br> 王菲𠵱家雖然喺泰國拍緊王家衞套《2046》嘅製作特輯，但噚日忽然之間有消息傳出話佢死咗，搞到中港台三地嘅記者都好緊張，即刻打電話畀阿菲經理人陳家瑛，佢話：「阿菲聽日就會去上海為演唱會出席記者會，佢根本乜事都冇，唔明點解會傳出呢啲嘢出嚟。」不過阿菲就重未決定會唔會跟王家衞大隊參加康城影展。<br> &#13;<br> <spanclass>Rosemary魚翅送酒真識歎 &#13;<br> 混血名模Rosemary噚日喺尖沙嘴試食鮑魚魚翅午餐，Rosemary第一次食魚翅，佢重大讚好味，不過就話之後要游水做運動減肥。佢重即時試吓飲烈酒，不過就酒量麻麻，佢話：「我爸爸係法國人，每晚都飲一杯紅酒，亦有訓練我酒量，不過我都係一杯起、兩杯止，未試過飲醉酒。」</spanclass></spanclass></p><p><spanclass>李克勤同左麟踢上銀幕 &#13;<br> 李克勤噚日到港台接受訪問，𠵱家佢除咗拍電影《六壯士》之外，遲吓重會同好拍檔譚詠麟一齊拍一套有關足球嘅電影，佢話由於「左麟右李」出碟同開演唱會都咁成功，令到佢哋都想試吓喺電影方面嘅反應，雖然𠵱家劇本重未定，但係克勤就好想同吳君如合作。<br> &#13;<br> <spanclass>李逸朗護身符擋子彈 &#13;<br> 李逸朗將會有機會到埃及同約旦拍旅遊特輯，不過約旦附近地區不時會有戰亂，但李逸朗就唔係咁擔心，佢噚日喺港台接受訪問時話：「公司知安全先會安排去㗎，自己唔會有特別準備，唔通要帶件避彈衣咩，我只會拎個護身符同啲防曬用品就算。」後生仔真係乜都唔驚，不過就真係戥你屋企人擔心喇！<br> &#13;<br> <spanclass>王蓉搭飛機寫歌解悶 &#13;<br> 樂壇新人王蓉噚日到商台接受訪問，佢近排有新碟推出，自然就要落力宣傳，佢話：「裏面有八隻歌係我創作，自己鍾意趁搭飛機嘅時間同埋喺屋企寫歌，因為隻碟都會喺內地同步推出，所以我遲啲會喺內地巡迴演唱，重會喺香港搞個小型音樂會㖭。」</spanclass></spanclass></spanclass></p></body></html>