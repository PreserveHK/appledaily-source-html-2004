<html><header><meta charset="utf-8"><title>　　李國麟玩無間道？ - 李八方</title></header><body><h1>　　李國麟玩無間道？ - 李八方</h1><p>究竟新一屆立法會有幾多個泛民主派？八方睇電視台話有二十五個，但有人同八方講，其實冇二十五個咁多，淨係得二十四個啫，因為電視台將衞生服務界嘅李國麟，當埋係泛民主派喎！佢重同八方講，麟哥嘅護協好似曾經支持過23條，所以麟哥可能係無間道，要先睇清楚佢嘅立場。&#13;<br> 八方半信半疑，只好向麟哥查證，問吓佢究竟係唔係泛民主派？麟哥話佢支持○七、○八年普選，當然係泛民主派啦！如果係就最好啦，咁下屆立法會就可以多個人出分力去爭普選。&#13;<br> 麟哥前日喺票站同勞永樂影相，勞永樂當時重信心十足，以為自己可以成功連任，但最後原來唔係，差少少輸咗畀對手郭家麒。&#13;<br> 另外，「長毛」梁國雄晉身立法會，由無產階級晉身為尊貴嘅議員，好多傳媒想搵「長毛」傾下未來大計，但「長毛」個電話已經call爆機，八方想搵佢都搵唔到。「長毛」好多戰友都失業，相信長毛就可以用吓啲議員津貼，請佢哋做助理，幫佢哋解決三餐。&#13;<br> （圖）李國麟（中）喺票站同勞永樂（左）相遇，當時重未知結果。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>