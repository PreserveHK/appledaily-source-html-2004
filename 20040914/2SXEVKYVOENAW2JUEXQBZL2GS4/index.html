<html><header><meta charset="utf-8"><title>　　田少贏選舉後變臉 - 李八方</title></header><body><h1>　　田少贏選舉後變臉 - 李八方</h1><p>自由黨黨魁田北俊同周梁淑怡，初嘗直選嗞味，兩人合並取得十一萬八千九百九十七票，成績十分不錯，田少喺勝出之後，重第一時間貼出多謝嘅字眼，反應迅速。可惜當記者喺收到風衝去採訪自由黨嘅答謝慰勞宴時，田少就非常不客氣，下逐客令之餘，重派兩位滿懷惡意嘅女士押着記者離開。&#13;<br> 其實田少身經百戰，宴會喺酒店內舉行，記者亦係聞風而至，拍照一番而已，田少不應反應過烈，更毋須對老記如斯冇禮同奇怪。講起嚟，選舉日長毛出真蕉想質詢田少，佢身邊嘅護衞亦出奇地緊張，出晒踭𡁻人，冇人受傷算好彩。&#13;<br> （圖）田少（右三）噚日喺酒店內設慰勞宴，卻好唔客氣咁問記者點解出現，莫非贏咗就變臉唔識人？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>