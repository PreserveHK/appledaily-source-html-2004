<html><header><meta charset="utf-8"><title>　　馬丁要去法國散心 - 李八方</title></header><body><h1>　　馬丁要去法國散心 - 李八方</h1><p>今次選舉對啲老將嚟講，特別係馬丁，實在係從未試過咁辛苦，加上泛民主派香港島配票失敗，何秀蘭以八百多票飲恨，馬丁更是內心不安，真係寧願自己輸咗好過，但係選舉就係咁，邊個可以預知賽果，經此一役，馬丁睇嚟需要一段時間收拾心情。&#13;<br> 早前有消息話，馬丁已經約咗班老友包括李鵬飛同埋傳媒中人林行止夫婦，喺選舉後大約係十八號，飛去法國酒莊試酒。馬丁日前同八方講，贏輸都好，的確要去外地唞唞，不過，佢本人就酒量麻麻，飲紅酒未必啱佢，好彩啲酒莊大部份都有個靚廚房，咁人哋試紅酒，佢咪試美食囉，一於冇蝕底。&#13;<br> 馬丁選舉日狀態一直好fit，十點半截止投票後佢重做訪問唔想走，後嚟旁邊嘅人都覺得佢夠晒皮要唞吓，所以第一時間要送佢返屋企瞓覺，等到快有結果先再叫醒佢去九龍灣展貿中心等正式宣布，而由於知道阿Cyd會輸，馬丁喺九展成個人都冇晒心機，贏咗都笑唔出，可見呢個選舉制度如何殺死人。</p><p><spanclass>陸恭蕙話輸得唔抵 &#13;<br> 馬丁告急叫晒啲擁躉出嚟投佢張名單，搞到益咗對手蔡素玉，肯定係馬丁始料不及，佢亦諗唔到自己咁大號召力，竟然一叫就叫咗十三萬票出嚟，可見佢作為民主之父嘅icon對香港人嚟講何等重要，一定唔可以俾佢輸。&#13;<br> 當然民主派喺港島區攞唔到四個議席令好多選民好傷心，覺得佢哋好失敗同冇協調，白鴿黨有排解釋啦，因為好多港島居民本來都自己分好票，一個投畀余若薇，一個就投畀楊森，響應佢哋原來1+1=4嘅口號。&#13;<br> 一直睇住選情嘅立法會前議員陸恭蕙都認為今次泛民主派輸得好唔抵，因為港島區佢唔選之後，本來只得三席，即係楊森、馬丁同埋何秀蘭，後嚟程介南出事唔選，余若薇補上，取得四個席，今次因協調不足累事，實在損失重大，要好好反省。&#13;<br> 陸恭蕙最唔明馬丁點解咁驚，因為民調話佢掂，而喺選舉當日，佢喺六、七點已經聽到何秀蘭會輸，但係馬丁就話佢十點先收到消息，已經改口叫人分開投，但惟時已晚，而羅致光竟然喺八點收到料冇話畀馬丁知，總之泛民主派太客氣，結果出事，亦只有客氣收場，四年後何秀蘭捲土重來，應該知道點做啦。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>