<html><header><meta charset="utf-8"><title>AV陳列室：日本餡+DVD功能<br>26吋國產LCDTV$10,900</title></header><body><h1>AV陳列室：日本餡+DVD功能<br>26吋國產LCDTV$10,900</h1><p>LCDTV可謂現時AV場最當賣產品，不過上到稍高吋數，動輒破2萬大關，實在令人望而卻步；國產名牌Shinco，今個星期新返咗隻DTV-262，26"超闊屏，論「睇」頭，屋企部29"電視馬上被比下去；用上SHARPPanel，畫質直逼日本機貨色；同時內置DVD機及記憶卡插槽，玩盡影音多媒體；機價$10,900，市面一般26"LCDTV「齋」版都做唔呢個價啦！極強Functions、機價減半，LCDTV到價入貨喇！&#13;<br>記者：朱崇德&#13;<br>攝影：伍慶泉&#13;<br>ImageGirl：Katie（StarAsia）</p><p>除非豪得起，筆者一直反對買Plasma同LCDTV；機價低處未算低、香港HDTV廣播好似判緊「無期徒刑」、衞星電視/D-VHS又唔係個個有得玩、齋睇DVD又好似有啲浪費！不過DTV-262推出就有啲變數，事關「半價」實在吸引；一般稍有牌子嘅29"CRT電視，都講緊近$6,000價位，不過都可能係韓國、馬來西亞或中國製造，貼多幾千有「跳級」畫質及功能享受，而且LCDTV又實在慳位，你話點叫人唔心動呢！</p><p><spanclass><fontstyle>畫質直逼日本名牌  &#13;<br> DTV-262係Shinco首部用上26"大吋數嘅LCDTV；機身設計簡單、用料富質感，驟眼望落有幾分「韓國仔」Feel；但最搶眼當然係個16:9顯示屏，解析度達1,280×768，亮度460cd/m2、對比度400:1，單就規格上已經可以同好多大廠機抗衡。不過最令人心動者，係佢使用了SHARPPanel，需知現時SHARP所出的LCDTV可謂手執日本機中之牛耳！實地測試，DTV-262畫質同最新嘅AQUOSG-SERIES有異曲同工之妙；但講到價錢，日版同吋數LCDTV開價$23,800，DTV-262就一半唔使，吸引力十足。</fontstyle></spanclass></p><p><spanclass><fontstyle>對應外置CardReader  &#13;<br> 玩影音多媒體，又點少得記憶卡插槽功能呢？機身內置有MS、SD及MMC插槽，不論DC或DV所拍下的數碼相片，都可以直插DTV-262機內播放，不過令人費解者，係機身同時內置有MiniUSB插槽，說明書就話只對應ThumbDrive（記憶手指），不過筆者一向唔守規矩，膽粗粗搵個雜嘜CardReader插落去，佢又竟然對應到喎！再試吓CF、SM等不同類型記憶卡，佢又照讀冇問題。國產機，永遠都畀人一啲意想不到的驚喜！</fontstyle></spanclass></p><p><spanclass><fontstyle>內置食碟式DVD機  &#13;<br> Shinco可以話係由DVD起家，最新嘅DTV-262亦都好順理成章地加入DVD功能；論讀碟能力，相信無人會對Shinco有所懷疑吧！機側「食碟」式設計，賣相型仔，畫質亦相當唔錯；不過唯一不足是內置DVD功能，並未能對應dts音效，如果想玩盡聲畫大包圍，都係要另購多部套裝DVD組合。幸好基本色差、同軸、S-Video、音/視頻輸入全部對應；此外，由於DTV-262係HDTVReady關係，佢重多出了DVI及VGA輸入，對應超高畫質影音設備，簡直「實食冇黐牙」！而且DVI及VGA其實都對應電腦輸入，相對市場上一般電腦LCD上20"都超過萬元價位，相信DTV-262或者都會吸引到一班意想不到，喜歡玩闊芒的電腦玩家。</fontstyle></spanclass></p><p><spanclass><fontstyle>PROFILE  &#13;<br> 顯示屏：26"TFT（16:9）&#13;<br> 解析度：1,280×768&#13;<br> 可視角度：176o&#13;<br> 亮度：460cd/m2&#13;<br> 對比度：400:1&#13;<br> 視頻制式：NTSC/PAL/Auto&#13;<br> 尺寸：770×440×100mm&#13;<br> 重量：約20kg&#13;<br> &#13;<br> 華仁會（23980280）&#13;<br> 地址：旺角花園街75-77號花園商業大廈5/6樓</fontstyle></spanclass></p></body></html>