<html><header><meta charset="utf-8"><title>讀者講炒股風險 - 左丁山</title></header><body><h1>讀者講炒股風險 - 左丁山</h1><p>九月五日本欄講股票，話Y師奶買股票憑直覺。呢啲故事經常發生，當然股市可升可跌，憑直覺可以賺錢，可以輸到暈。一位讀者楊先生非常認真，睇完之後來電郵，要求左丁山講清楚買股票嘅一個特殊風險，以免讀者唔知，因為《GG細語》太有影響力喎！&#13;<br>楊先生話佢曾任職國際證券行，知道唔少內幕。佢話董事會做啲嘢瞞騙股東，中外皆有，唔好淨係以為本地老闆先至咁曳。外國都有Enron、Hollinger……正是天下烏鴉一樣黑。至於本地咯喎，大股東好興輸打贏要，賭輸地產、股票就入晒公司數，小股東、散戶投資者懵然不知，或係知道都冇符。</p><p>多謝楊先生提醒，左丁山都知嘅，不過一篇短文唔可以寫得太多。一啲老細重將啲個人娛樂（食飯、夜總會、頭等機票、五星酒店住房、與靚女上夜總會?到歐洲過癮等等）入晒公司數，當係公司娛樂費?考察費?外訪費，即係小股東夾錢畀佢包女。買着呢啲公司股票，嘔死。&#13;<br> 楊先生要講嘅主題係：買股票之前，要帶眼識人，評估公司管理層嘅能力與操守，唔好單憑直覺。楊先生完全啱晒，基金經理就會做足功課，但求諸師奶投資者，未免陳義過高，好苛求啫。左丁山唔係話師奶炒股可以亂嚟，而係想話師奶多睇《蘋果》啲「上車落車」，多啲睇財經版，好過單憑直覺。讀者楊先生大概見過坑人嘅老闆不少，驚住啲散戶吃虧，所以要求左丁山寫一啲表面內幕啫。無論如何，多謝楊先生關心。&#13;<br> 寫到呢度，諗起約咗「上車落車」飲茶，呢位炒股經驗豐富到極嘅老友記話：「炒股唔係做人世，今日同李先生拍拖，聽日就要轉投鄭生陣營……」大家要醒目啲呀。</p></body></html>