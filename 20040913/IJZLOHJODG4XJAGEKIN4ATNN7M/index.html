<html><header><meta charset="utf-8"><title>地產多聲道：窩8炒家甩難執身彩</title></header><body><h1>地產多聲道：窩8炒家甩難執身彩</h1><p>勾地消息突然空降，益咗啱啱推盤同賣緊貨尾嘅發展商之餘，亦幫唔少投機者甩難。差啲變成近年少有蝕讓盤嘅油麻地窩打老道8號，市傳月底可以交樓入伙，吸引唔少但求方便想喺市區搵新樓嘅客問價，幾個單位成功易手，有賺有蝕。&#13;<br> 好似二座高層G，五百四十呎，成交二百三十萬，蝕咗兩萬，都算執番身彩。&#13;<br> 至於賺錢個案，係今年初買入，二座高層A，五百七十呎，成交價高啲啲，約莫二百三十八萬，賺咗十四萬，計埋使費，只算微賺。&#13;<br> 中記劉偉邦話，窩8呎價三千七至四千，停留喺三、四月水平，個市升緊，而窩8又最快月底收樓，於是引嚟一批年輕上車客問盤，睇樓激增兩成。<br> &#13;<br> <spanclass>長實搞民企睇樓團 &#13;<br> 簡化內地民企來港投資嘅民企自由行公布咗幾日，長實東涌悅濤軒，率先食住熱門話題，計劃趁十一國慶黃金周長假，組民企訪港睇樓團，翻炒去年興起嘅自由行睇樓團老橋。&#13;<br> 不過，今次嘅對象唔單止廣東省地區旅客，而係北京、天津一帶有實力嘅民企。長實郭子威話，初步聯絡咗有關部門，計劃組十團，每團二十至五十人，來港投資之餘，順道睇樓，發展商免費提供法律同按揭諮詢服務。&#13;<br> 估計呢類民企自由行睇樓團，短期內成為各大發展商同代理搞記招嘅熱點。</spanclass></p><p><spanclass>台灣基金掃雍慧閣 &#13;<br> 樓市又再好轉，過江龍都掃貨。美記鄭兆康話，有個台灣家族基金，一口氣買咗五個西半山雍慧閣單位，涉資三千五百萬，每呎七千幾，打算長線收租。&#13;<br> 新世界黃浩賢話，買家喺香港做生意，星期六下晝喺台灣派人攞票嚟香港。佢重話，𠵱家重有三個本地客大手洽購，最多傾緊十間，涉資七千萬。&#13;<br> 雍慧閣今個月二十號之後公開發售，計劃加價三至五個巴仙。<br> &#13;<br> <spanclass>美記高層聯袂置業 &#13;<br> 又有代理高層，投樓市信心一票。美記六名高層，噚日一人買一間西灣河嘉亨灣，包括主席黃建業太太、董事朱德朗、中半山豪宅高級經理何銘培，重有上周剛紮職嘅副主席張錦成、住宅部行政總裁陳坤興，以及港島區董事伍創業。聽講，三個因為升職，所以買嚟獎勵自己。&#13;<br> 陳坤興話，佢買入六座高層G，唔使四百萬，諗住收租或者度假。至於張錦成，都係買咗六座高層G室。</spanclass></spanclass></p><p><spanclass>月餅賣得證明市掂 &#13;<br> 過時過節，係經濟氣候探熱針，從公司互送節令禮品多寡，就知個市好唔好。&#13;<br> 今年中秋月餅銷量同埋送贈，應該一定好過舊年。&#13;<br> 就以美記為例，佢哋由○二年開始，同美心集團合作，出美聯月餅，舊年員工訂購不過千零盒，今年已經突破二千。訂購特別多嘅分行，有銅鑼灣同屯門分行，一次過訂咗超過八十盒，自用同送畀客戶都有。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>