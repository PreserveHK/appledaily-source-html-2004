<html><header><meta charset="utf-8"><title>130萬像素國產手機$1,780創新低</title></header><body><h1>130萬像素國產手機$1,780創新低</h1><p>大事宣布，百萬像素手機已經進入平民化年代，點解咁講？快啲嚟睇睇國產牌子哈利新近推出嘅H86；唔講機款、唔講功能，以百萬像素鏡頭手機比較，淨係睇個價錢牌都已經夠晒吸引力，開價$1,780！連筆者都有啲心動，加埋聖誕節又到，如果未諗到送咩聖誕禮物，H86絕對可以考慮，送百萬像素手機做禮物，一啲都唔會失禮。&#13;<br>記者：許福合&#13;<br>攝影：周旭文&#13;<br>ImageGirl：Fion</p><p>雖然巿面上已經出現唔少百萬像素手機，選擇亦唔少，不過價錢一般都係$3,000左右，與H86相比可謂貴咗一大截，雖然部份有唔少附加功能，不過係咪實用就見仁見智，如果你只係好單純咁想擁有一部百萬像素手機，隨時拎出嚟拍照，H86會係一個唔錯嘅選擇。</p><p>拍攝功能　勁有DC感</p><p>H86除咗價錢平，最吸引當然係佢嘅130萬像素鏡頭；機身採用摺機設計，外芒為6萬5千色，內芒為26萬色，算不過不失，不過外芒功能比較簡單，只係負責顯示時間等基本資料，主要靠內芒顯示同拍攝相片。H86拍攝相片時，可有3種解像度，QVGA（320×240）、VGA（640×480）及SXGA（1,280×960），而且有唔少花樣可以玩到，基本嘅有調校亮度同焦距，亦可玩延遲拍攝、旋轉及9張連拍等，想相片更具創意，可使用內置特別模式，加入暖色、反光、冷光、霧化及相框等效果，都幾有數碼相機Feel！</p><p>實地測試</p><p>於室內拍攝，人像還算清晰，微粒略多，不過還可接受。</p><p>潮玩MP3鈴聲</p><p>H86雖然係國產機，而且重以平價作招徠，不過外形都尚算幾順眼；機身幾纖薄，亦相當好揸手，再配一個26萬色芒顯示，睇相或拍攝都好夠用，質素尚算不俗；顯示屏解像度夠高，所以相片好清晰，可以話媲美高檔機種。&#13;<br> 當打開機身或有來電時，更係H86強項所在，鈴聲音量非常強勁，內置40和弦，最啱經常MissCall嘅人，另外亦可玩MP3鈴聲，都算潮得起！至於影相速度只係一般，鏡頭反應算係良好，不過存相一般要2至3秒，如果要連續影多張相片，就略嫌唔夠爽快。整體嚟講，H86絕對係現時最平嘅130萬像素手機，而且機身設計亦擺脫一貫國產土味，講真重有幾分韓國風味口忝！不過最無厘頭係喺機面整咗個Anycall圖案，好似想學人三星咁款！</p><p>Profile</p><p>制式：GSM900/1800雙頻&#13;<br> 顯示屏：（外芒）6萬5色/0.8吋（內芒）26萬色/1.8吋&#13;<br> 鏡頭：130萬像素&#13;<br> 功能：GPRS、64和弦、Java、MMS、MFlash&#13;<br> 備用時間：70-150小時&#13;<br> 通話時間：2-4小時&#13;<br> 體積：41.6×87.5×21.2mm&#13;<br> 重量：79.5g&#13;<br> $1,780&#13;<br> &#13;<br> 菱科傳訊&#13;<br> 查詢電話：21099998&#13;<br> &#13;<br> </p></body></html>