<html><header><meta charset="utf-8"><title>　　中移動董事長應付長毛有計 - 李八方</title></header><body><h1>　　中移動董事長應付長毛有計 - 李八方</h1><p>「股壇長毛」DavidWebb噚日又出動鋤奸，今次目標係藍籌股中國移動。大衞喺中國移動股東大會發炮，竟然同環保有關。&#13;<br> 大衞質問流動電話電池含有毒素，若處理不善，會對環境構成影響。董事長王曉初見來者不善，即時敦起個錢其琛款，話佢哋一向對環保「非常重視」，如果用戶將舊電池交回，中移動會提供免費通話時間作為獎賞，回收嘅舊電池就會交環保部門處理。王董重話，中移動會與社會環保「同步成長」。&#13;<br> 大衞今次又質疑點解獨立非執行董事鄭慕智冇出席股東大會，又問鄭某究竟過去一年出席過幾多次董事局會議，王董話鄭有要事在身，已經向公司請假，過去一年嘅會議鄭慕智全部均有參加。&#13;<br> 會後，另一位獨立董事羅嘉瑞大力擦王總，話自己出席過眾多上市公司股東會，王總係答得「最好」及最有力嘅一位。有隻擦鞋箱擋住，長毛都攻唔入呀。&#13;<br> （圖）羅嘉瑞（右二）大讚王曉初（右）喺股東會上對答如流，連長毛（左）都唔怕。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>