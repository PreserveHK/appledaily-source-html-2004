<html><header><meta charset="utf-8"><title>DVD燒錄愈見普及</title></header><body><h1>DVD燒錄愈見普及</h1><p>喺唔少電腦迷心目中，DVD已逐漸代替CD地位，容量大幾倍，一隻碟搞掂又慳位，計落燒錄同等容量資料，分分鐘燒DVD還要平，加上機價繼續下跌，怪不得腦場中，不論DVD燒碟機或DVD碟都隨處可見。&#13;<br>&#13;<br>記者、攝影：許福合</p><p><b> 8倍速DVD燒碟機</b> &#13;<br> 最近8倍速DVD燒碟機進軍腦場，速度由以往15分鐘燒滿一隻DVD嘅4倍速，縮減至8分鐘左右，實在好吸引，而價錢由$900至1,400都有。而PioneerDVD燒碟機一向以兼容性高見稱，名牌效應下，價錢一向高企，新推出嘅A078倍速新機就以$1,380開賣，最啱要穩穩陣陣嘅用家選用。</p><p><b> 無線遙控舒服聽歌</b> &#13;<br> 唔少人都話要將電腦變成AVPC，其中一個條件當然要好聲，一個靚聲喇叭就最簡單直接，無論係睇戲或聽歌仔都有較佳享受，花多啲都算值得。ALTECLANSING呢款FX6021，就賣$1,299，靚聲之餘，重有齊無線及有線遙控，可以舒舒服服聽歌。</p><p><b> 得意可愛小熊眼仔</b> &#13;<br> 見到呢隻熊仔，起初還以為只係個毛公仔，睇清楚啲先留意到個肚有隻眼仔，原來係個好得意嘅WebCam仔，使用USB介面，即插即用，加個Speaker就可以上網談心，價錢都唔算貴，賣$180，唔用時重可以當埋裝飾㖭。復活節當禮物送畀女友，又或小朋友都咁受歡迎。</p><p>泰鋒電腦城&#13;<br> 地址：灣仔電腦城234、247號舖&#13;<br> 查詢電話：21470805</p></body></html>