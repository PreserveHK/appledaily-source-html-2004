<html><header><meta charset="utf-8"><title>　　選舉黑幕疑雲飛哥調停有責 - 李八方</title></header><body><h1>　　選舉黑幕疑雲飛哥調停有責 - 李八方</h1><p>茶杯裏的飛哥，聯同商台才子梁文道及鄭大班指定精神代表林旭華，喺節目接獲好多市民投訴，話受到大陸方面親友施壓，下令九月立法會選舉一定要投親中候選人，若然聽話就有賞，每張選票發放獎金三百元。<br> &#13;<br> <spanclass>教市民出蠱惑 &#13;<br> 親中派即時炮轟，話民主派利用匿名電話，企圖「抹黑」親中候選人，並叫呢啲投訴人有膽就蒲頭現身，向中聯辦投訴咁講。&#13;<br> 現身投訴？好似曾憲梓話頭，食咗老虎膽麼？蔣彥永醫生指證沙士疫症，都遭到圍攻迫害，廣州《南方都市報》記者指證大學生孫志剛被收容時監生打死，總編輯都遭到收監入獄。叫啲市民現身指證喺大陸受到邊個官恐嚇，或者遇着邊個單位派錢，點知自己會唔會喺香港俾人淋紅漆、掟狗屎，連馮檢基、司徒華咁有頭有面，都受到本地老左暴徒嘅暴力恐嚇，舉證祖國插手干預選舉，未死過呀？&#13;<br> 選親中候選人，每票賞銀三百，雖然好吸引，但要確保磅咗水先，以免投咗票，大陸嗰邊唔認數（呢啲嘢喺大陸做生意嘅領教得最多）。另外，八方都重係覺得有啲漏洞。冇錯，呢頭收咗錢，嗰頭投票，雖然有用視像電話攝錄為證，但正如選舉事務處總秘書李榮，教唆咗市民點樣選票出蠱惑抗共，例如領多一張表格，打個假嘅「剔」落去蔡素玉個名，開手機攝錄交差，然後撕咗佢再填過一張，呢張就選李柱銘，三百元硬𡁻，嗰頭又可以呃埋中央人民政府，一生有幾何機會，做人有咁大滿足感？</spanclass></p><p><spanclass>須取價格共識 &#13;<br> 不過八方認為，問題唔係獎金唔夠（當然，人心肉做，若然國家肯加到每票三千，我哋香港人選曾鈺成同蔡素玉嘅意志，會更為堅定），而係邊啲先至係國家正式認可嘅親人候選人。&#13;<br> 例如，收咗三百元，選唔選得田少呢？講到親中，田少勁反○七○八普選，親中親到唔親。之不過，23條又係俾田少出賣老董，發動七七事變親手打沉。喺國家眼中，田少值唔值三百，定係佢前期親中、中期反中、近期又轉為親中，市民選錯咗田少，返鄉吓憑手機攝錄圖像向國家收錢，國家唔認數，變咗隨時東莞方面好心，話田少算係一半親中，故此只肯畀百五，到咗順德，嗰邊嘅領導人裁定田少罪大惡極，投票嘅市民不但冇獎金攞，重要拉人追究，咁就會引起好大混亂。&#13;<br> 因此，三百蚊獎一張選票，始終最好國家發布一張統一嘅名單，或者列明價格，例如投民建聯三百，范太親中立場未明，投范太二百，投周梁百五，投田少就當如投民主派論處，咁嘅指引就清晰好多。&#13;<br> 商台大班喺做節目嘅咪後，亦做好多嘢跟進冤情，飛哥接咪咁耐，行動略嫌未夠，喺呢方面，或者佢可以利用港區人大代表身份，做完節目嗰朝就返廣東福建，就三百元一票嘅灰色地帶協調吓，喺華南地區取得一個價格共識，九月就會少好多打死狗講價嘅無謂爭拗嘞。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>