<html><header><meta charset="utf-8"><title>國寶虛榮 - 左丁山</title></header><body><h1>國寶虛榮 - 左丁山</h1><p>旺角豉油街居然發現晉朝古物，實在係阿奇生阿奇。左丁山喺旺角長大，在豉油街留下不少腳毛，豉油街、山東街、通菜街附近，越嚟越旺，人頭多到針插不入，幾十年來都唔知經歷過幾多次修渠築路，掘完又掘幾百次，啲文物埋在地下唔算深嘅地方，咁都未掘爛或者老早被發現？除咗話冥冥中有神靈保佑之外，想唔通。</p><p>旺角嘅文物，大概唔算值錢，一件甚麼三千年前（周朝）青銅鳳先至巴閉，由北京保利集團在港購得，價錢唔知，估價達八千萬港紙咁高。保利專門保護國家級文物，不惜大灑金錢，愛國派自然大拍手掌。&#13;<br> 掌相名師前一排同左丁山食飯，贈言幾句之餘，講到文物國寶，教左丁山唔好過份重視文物價值。佢話：「所謂文物，乃古代工匠嘅製成品，如果今天有一位巧手工匠做一件同樣物品，可能唔值錢。將佢埋藏在山頂名宅花園，或者康樂園地底，幾百年後挖番出嚟，就會值錢，一千年後重更加值錢！一件千年古物可以令我哋增加對一千年前工藝嘅了解，但除此之外，重有乜價值。一個國家嘅最大價值係人才儲備，真正國寶就係素質高嘅人民同埋長治久安嘅制度——即係民主、自由、法治。美國有乜文物國寶？但佢嘅制度吸引咗全世界最叻嘅人才雲集紐約、矽谷，幫美國製造財富，我哋國家領導人啲子孫都恨過去學習。中國與其花咁多錢送畀外國人，買番啲所謂國寶，倒不如用啲錢嚟辦好中國嘅小學教育。國寶喎，拆穿咗就係虛榮與面子。」</p></body></html>