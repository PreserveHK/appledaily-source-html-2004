<html><header><meta charset="utf-8"><title>地產多聲道：香島道33號　超豪</title></header><body><h1>地產多聲道：香島道33號　超豪</h1><p>新世界深水灣超級豪宅香島道33號，噚日曝光，8號示範屋六千三呎，發展商話，裝修費成千萬。間屋連埋車房玄關共四層，豪到有室內私家𨋢。&#13;<br> 工程尚未完成，不過示範屋外形已經整好，外牆用淺灰色花崗石，睇落似迷你城堡。&#13;<br> 室內用料更加講究，地板由德國入口，主人房有五百呎，套廁有按摩浴缸，浴室鋪兩款雲石。廚房都唔弱，地板與牆身鋪雲石，重有紅酒櫃及中西式煮食爐。&#13;<br> 香島道33號，海景都係重要賣點，所以客飯廳全部落地窗，表面似乎冇乜特別，但原來為咗保安，其實係防盜夾層玻璃，如果有人潛入碰到啲窗，連接警衞室嘅警鐘就會響，即時有人到場支援。&#13;<br> 物業早前已經賣到每呎二萬幾，發展商話，𠵱家有兩枱客傾緊6、7號屋，出價都超過二萬蚊呎。&#13;<br> <br> <spanclass>新地鴨脷洲買地 &#13;<br> 舊年樓市重好殘，市場話新地買咗蜆殼石油鴨脷洲油庫塊地，大家半信半疑。噚日終於證實，由子公司麗恩出面，用咗二億銀。&#13;<br> 塊地十一萬呎，現行規劃作石油氣及石油製品轉運庫，相信新地要花好多工夫，至可以起住宅，閒閒地搞佢三五年，而且地積比最多五倍。&#13;<br> 不過，新地有咁多地要搞，相信唔急。&#13;<br> 重有，新地喺鴨脷洲，除咗賣緊嘅深灣軒，重有塊地喺南面，跟嘉里、百利保合作，傾緊改契與補地價。</spanclass></p><p><spanclass>中記玩財技 &#13;<br> 中原集團喺內地發展迅速，十七個省市有分行，但係各處鄉村各處例，每地分行經營方式有啲唔同。&#13;<br> 中原執行董事張奕威話，集團有意由一家全國性公司，將全部分行統一規範，其中一個好處係，收入一齊計，慳唔少稅。&#13;<br> 目前情況係，賺錢分行要交稅；蝕嘅當然唔使，但係唔可以夾埋報，變相扣稅。&#13;<br> 張奕威透露，內地合資分行，一般合作期係十至十五年，部份經已期滿，會再同夥伴傾合作條件，唔排除改為獨資經營。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>