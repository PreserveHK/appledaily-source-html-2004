<html><header><meta charset="utf-8"><title>升班戰射12碼畀水晶宮<br>球驗客手記：新特蘭倒灶怨運滯</title></header><body><h1>升班戰射12碼畀水晶宮<br>球驗客手記：新特蘭倒灶怨運滯</h1><p>新特蘭領隊麥卡菲都算黑仔，喺星期一場英甲升班附加賽次回合，本來主場領先水晶宮二比○，加埋對手有中場丁格雷在主場前五分鐘出場，可謂形勢大好；點知臨完場前俾水晶宮後備入替嘅包維頂入，變成二比一，連同首回合打和四比四，要加時。喺加時期間水晶宮仍然頂得住，重互射十二碼贏埋㖭，可以同韋斯咸同葉士域治嘅勝方爭升班。&#13;<br> 其實，如果場波係有計作客入球嘅話，喺首回合作客輸畀水晶宮二比三嘅新特蘭，就算係保持次回合二比一嘅戰果，都已經晉咗級啦。另外，麥卡菲喺佢嘅領隊生涯期間，先有九三/九四球季帶領米禾爾打英甲升班附加賽，喺被一致看好下輸咗畀打比郡；○二年世界盃決賽周，佢帶領愛爾蘭又喺互射十二碼畀西班牙淘汰。真係嘆句：命運弄人！&#13;<br> 由於新特蘭負債逾二千萬鎊（約二億八千萬港元），佢哋𠵱家升唔到班，陣中班高薪球員嘅前途咪話唔危囉。<br> &#13;<br> <spanclass>希斯基賣畀伯明翰最值錢紅軍棄將 &#13;<br> 原本值一千一百萬鎊嘅希斯基，噚日由利物浦以三百五十萬鎊（約四千九百萬港元）過檔伯明翰，若佢喺伯明翰嘅上陣場數達某數目，利物浦可執多二百七十五萬鎊。係人都知利物浦想賣走陣中瘀血球員，但弊係好似捷奴、戴奧及迪奧夫咁，全部有價冇市，所以希斯基初步賣到呢個價，算係唔錯。</spanclass></p><p><spanclass>梅度春光乍洩無端做四級片主角 &#13;<br> 梅度都算黑得交關，繼被傳會俾車路士賣走後，日前重衰鹹濕。話說梅度帶曾經係名牌三級書模特兒嘅女返屋企「合皮」，點知個女仔玩偷拍，重將餅帶賣畀地下四仔市場㖭。梅度事後話唔信個女仔係咁嘅人，重話如果係就同個女仔斷絕來往。梅度揩咗嘢都唔識醒啲，睇嚟下次又會俾人偷拍多一鑊。<br> &#13;<br> <spanclass>佐敦早到北京傳媒球迷懵然不知 &#13;<br> 原本話噚晚先到北京嘅「波神」佐敦，突然提前出發兼冇通知，前晚九點幾就飛到去北京；因為「一剔牌」之前話佐敦十八號先到，所以機場幾乎冇球迷恭迎飛人降臨。最好笑係中國幾個大網站都喺網上整咗條banner，倒數佐敦重有幾耐到，點知倒數到二十幾個鐘，飛人就「提前」嚟咗，得啖笑。</spanclass></spanclass></p></body></html>