<html><header><meta charset="utf-8"><title>　　譚耀宗拍短片頭痛 - 李八方</title></header><body><h1>　　譚耀宗拍短片頭痛 - 李八方</h1><p>民建聯上次立法會選舉誓師，副主席譚耀宗帶隊嘅新界西團隊以「八仙」扮相亮相，被人取笑民建聯話爭取普選，但「過咗海就係神仙」，到時分分鐘唔認帳，阿譚噚日同八方歎話，當日喺台上就係講漏一句：「我哋唔係過咗海就係神仙。」&#13;<br> 事過境遷講咩都冇用，阿譚話惟有努力向前看，最頭痛係要諗「每周一擊」等傳媒有嘢寫，又要應付無綫電視同港台電視部向每位候選人嘅邀請，分別拍一分鐘同四十五秒嘅短片，無綫可以畀候選人自己提供片段，阿譚雖然覺得自己拍可能生動啲，但亦麻煩好多。&#13;<br> 唔好話民建聯，民主派候選人同樣都為咗選舉好煩，上次區選成為男票王嘅梁耀忠開始擔心，人人都以為佢掂硬，會唔投佢一票。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>