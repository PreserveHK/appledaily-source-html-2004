<html><header><meta charset="utf-8"><title>　　唐英年放假兩周 - 李八方</title></header><body><h1>　　唐英年放假兩周 - 李八方</h1><p>八方早前講過，唐英年（圖）一做完政府債券上市，第一時間就會同屋企人出外唞唞，果然佢前日就開始放大假，一直至八月十二日，放足兩個禮拜，其間馬時亨會署理佢個位。&#13;<br> 唐唐目前嘅人氣穩步上揚，如無意外，佢一定係第三屆特首嘅頂頭大熱，而佢以前自由黨嘅黨友，對於唐英年勢頭咁好，都忍唔住微微笑，自由黨分分鐘有「一人得道，雞犬升仙」之勢。&#13;<br> 咁又係，各政黨地方勢力報料，自由黨喺九月選舉之後，如果田少同周梁生生性性，喺直選有零的突破，咁好多地方人士，都可能轉投富貴黨懷抱。港進聯同民建聯要小心啦！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>