<html><header><meta charset="utf-8"><title>　　何鴻毅力保文物 - 李八方</title></header><body><h1>　　何鴻毅力保文物 - 李八方</h1><p>噚日《南早》頭版話本港最少有五個望族，由何東後人牽頭，向特首董建華同財司唐英年建議，將位於荷里活道嘅中央警署、前中央裁判署以及域多利監獄改變成視覺藝術學院、博物館同畫廊，由港大負責管理，錢就由一個慈善基金向私人募捐，預計要五億元。&#13;<br> 咁大手筆，又的確唔簡單，八方聽聞何東爵士個孫何鴻毅係其中一個出錢出力嘅人，佢哋啲大家族可能對呢十幾幢有一百六十幾年歷史嘅建築有感情，想加以保留。&#13;<br> 不過，可惜時間上可能遲咗一啲，因為政府已經完成咗諮詢，準備好快就公開招標，搵人將有關嘅建築，好似尖沙嘴水警總部咁，一方面保留原貌，同時發展成一個旅遊點。老董初步已經回應咗佢哋，話原則上不同意，咁就要睇班有頭有面嘅家族點運用佢哋嘅影響力啦。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>