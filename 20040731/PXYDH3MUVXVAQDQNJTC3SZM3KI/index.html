<html><header><meta charset="utf-8"><title>　　老董神話自喻打救詹康信 - 李八方</title></header><body><h1>　　老董神話自喻打救詹康信 - 李八方</h1><p>有感於黑馬希臘喺歐洲國家盃爆出驚天大冷門，寫下二十一世紀版本希臘神話，一向愛好老翻世界成功典範但係冇次成功嘅特首董建華，又想借外國勢力創造香港神話。喺香港奧運代表隊誓師出發前夕，阿董講咗個希臘神話，激勵健兒士氣。不過原來神話有更深層嘅意義，阿董係想以傳說中嘅大力士赫克里斯自居，打救老友。<br> &#13;<br> <spanclass>根據個人專長任命 &#13;<br> 相信冇乜人會忘記前美商會主席詹康信上年以私人公司接辦維港巨星匯，搞到一鑊粥之餘，重花盡納稅人一億公帑補貼巨星匯赤字，呢單嘢廉署重查緊。巨星匯醜聞拖累埋特區政府民望，點知阿董唔單止對呢位老友一句怨言都冇，重雪中送炭，再度委任詹康信做海洋公園董事局成員。&#13;<br> 阿董能人所不能，外人好難了解佢嘅心態，八方惟有直接詢問特首辦，特首辦話委任嘅事係民政事務局負責提名嘅，民政事務局就話海洋公園董事局成員係根據「個人專長同相關經驗」而作出任命嘅。詹康信有乜專長呢？新聞官就冇解釋落去。&#13;<br> 直至阿董噚日喺禮賓府授旗畀香港奧運代表團嘅時候，八方先至恍然大悟。佢喺儀式上講咗個希臘神話，話說大力士赫克里斯遠渡重洋去解救為人類盜火種嘅普羅米修斯嘅時候，只係坐咗一隻爛鬼瓦罐，結果都俾佢救得番普羅米修斯，寓意一個人只要有意志，就可以克服困難。但係神話有更深一層寓意：家陣我民望咁低，都夠膽死繼續委任你老詹做海洋公園董事，不惜赴湯蹈火，患難見真情，感人過導盲犬小Q嘞啩！&#13;<br> （圖）詹康信繼續獲老董政府支持，做海洋公園董事局成員。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>