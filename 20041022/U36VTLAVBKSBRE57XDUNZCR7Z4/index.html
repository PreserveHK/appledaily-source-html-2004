<html><header><meta charset="utf-8"><title>　　邢李㷧撐硬自己友 - 李八方</title></header><body><h1>　　邢李㷧撐硬自己友 - 李八方</h1><p>海南省十一月來港招商，噚日該省官員來港開新聞發布會，竟然見到思捷環球老闆邢李㷧出席。究竟呢位「稀客」點解咁畀面？米高邢嘅靚老婆林青霞係台灣人係人都知，原來米高祖籍海南文昌市，所以捧海南場。除咗米高邢，八方「發現」嘅海南人，重有前工商局局長周德熙、創維主席黃宏生、理文創辦人李運強。&#13;<br> 八方問米高係咪想喺海南投資，佢笑笑口話，「睇吓有乜項目啱，好似有好多項目，有旅遊、有農業都幾得意……佢係一個島，同香港好相似，樹林又多，好有意思。」佢話投資海南島一定會用私人名義，而且一定做零售以外嘅生意。今次招商項目包括石油化工，有記者問米高有無興趣，佢話：「嗰啲唔啱我，對啲產品無直接認同感，啲嘢要自己明先得。」呢句說話令八方諗起股神畢菲特，當年科網熱佢無掂科網股，原因就係「唔明」。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>