<html><header><meta charset="utf-8"><title>日韓興啲乜：<br>日韓杯麵外貌內涵大測試</title></header><body><h1>日韓興啲乜：<br>日韓杯麵外貌內涵大測試</h1><p>懶人肚餓懶煮愛杯麵，講特色創意點都要數杯麵鼻祖國日本，30多年來不斷推陳出新，炒麵意粉瓣瓣有；韓國亦唔弱，拉麵年糕粉絲一樣3分鐘食得。不過咁，有時包裝招紙影到大魚大肉又有菜，一揭開真身光禿禿不免令人失望，所以今日就搜羅大堆日韓最受歡迎的杯麵類食品，搵埋經驗杯麵精同大家一揭謎底，睇睇佢哋究竟有乜料子！&#13;<br>記者：張銘恩&#13;<br>攝影：伍慶泉&#13;<br>模特兒：Kitty（StarzPeople）</p><p><spanclass><fontstyle>日本杯麵有33年歷史  &#13;<br> 杯麵前身是即食麵，二次大戰後日清食品商業創辦人安藤百福，眼看戰後日本給美式的麵包飲食文化荼毒，又見很多人為求一碗湯麵而在街頭販檔大排長龍，決心研製一種在家中也能簡單烹調的美味湯麵。他在大阪家自設工場，購下二手製麵機苦研乾燥法、鹽醃法及醺製法，結果發現以油炸的乾燥法保存麵食效果最佳，於是發明了第一包即食麵──雞拉麵，大受歡迎。&#13;<br> 1966年他到外國開拓市場，見識到西方世界的熱飲自動售賣機，引發他杯裝售麵的概念，及後又發覺外國人沒有用碗習慣，試食雞拉麵時先把麵壓碎倒入紙杯，再加熱水泡開用叉來吃，明白到即食麵要打開外國市場，就得用新包裝及炮製方式。&#13;<br> 回國，飛機上用鋁箔封口的紙杯果仁為他帶來靈感，最後經5年研究，杯麵終在1971年推出市面發售，當時日本的袋裝即食麵已到飽和地步，年銷37億個，故杯麵很快開拓出新市場。時至今日，杯麵已成日本人重要副食，每年約賣60億個，以日本約1億2,000萬左右人口計算，每人每年吃50個，好誇張！</fontstyle></spanclass></p><p><spanclass><fontstyle>韓國習慣食得唔好嘥  &#13;<br> 香港人食杯麵，阿媽會話唔好飲埋啲味精湯，慳家的韓國人剛好相反，年輕一輩最鍾意將剩低的湯再撈白飯，變成泡飯咁又食多餐，真係一滴湯一粒飯都唔會嘥，好鬼環保。不過物盡其用一回事，佢地都會有選擇性地揀某種杯麵的湯底做泡飯，最著名的辛辣麵就係最受歡迎的。&#13;<br> &#13;<br> </fontstyle></spanclass></p><p><spanclass><fontstyle>韓人推介農心牌  &#13;<br> Ester是專售賣韓國食品的新世界Mart的幫手，地道韓國人，問及當地邊個牌子最好味，佢二話不說就推介農心牌，自己鍾意食之餘，重以唔鹹唔淡的廣東話說：「最多韓國人搵呢個味，一定要試，少少辣，好好食！」。</fontstyle></spanclass></p><p><spanclass><fontstyle>杯麵精同你評分  &#13;<br> 模特兒Kitty不愛白飯麵包，獨愛杯麵，香港買到的杯麵佢幾乎試勻晒，𠵱家就請佢以美味度、包裝招紙與真身相似度為以下韓日杯麵評分。</fontstyle></spanclass></p><p><spanclass><fontstyle>日本代表  &#13;<br> <spanclass><fontstyle>日式叉燒麵  &#13;<br> 3大塊厚切叉燒豬頸肉，零舍嫩口，強調用真火燒製而非滷水而成，翻熱後叉燒大小與招紙相符，麵條彈牙滑身，略嫌湯底較油膩！$23（a）&#13;<br> 美味度：★★★★★&#13;<br> 相似度：★★★★★</fontstyle></spanclass></fontstyle></spanclass></p><p><br> &#13;<br> <spanclass><fontstyle>明太子意粉  &#13;<br> 味道跟日式明太子意粉一樣，唔到你唔服，泡3分鐘去水撈醬，意粉仍Keep到爽口，賣相同招紙同樣靚到絕喇。$19.5（b）&#13;<br> 美味度：★★★★&#13;<br> 相似度：★★★★</fontstyle></spanclass></p><p><br> &#13;<br> <spanclass><fontstyle>粒粒雲吞麵  &#13;<br> 招紙上的雲吞大大粒，打開真身8粒雲吞較迷你，失望，肉味唔多夠，不過個麵就好好味，湯底又唔太鹹，$13.9（a）&#13;<br> 美味度：★★★&#13;<br> 相似度：★★★★</fontstyle></spanclass></p><p><br> &#13;<br> <spanclass><fontstyle>昆布天婦羅烏冬  &#13;<br> 招紙影到麵條好彈牙咁，真身用著名讚岐烏冬製成，100%日產小麥粉製造，泡長時間仍保持煙韌。$23.8（a）&#13;<br> 美味度：★★★★&#13;<br> 相似度：★★★★</fontstyle></spanclass></p><p><br> &#13;<br> <spanclass><fontstyle>韓國代表  &#13;<br> <spanclass><fontstyle>惹味年糕  &#13;<br> 辣汁醬勁辣惹味，年糕細細容易入口，但口感較粉，略嫌未夠煙韌，真身與包裝招紙脗合，無呃人！$10（d）&#13;<br> 美味度：★★★★★&#13;<br> 相似度：★★★★★</fontstyle></spanclass></fontstyle></spanclass></p><p><br> &#13;<br> <spanclass><fontstyle>辣味泡菜麵  &#13;<br> 湯汁較油膩，數片泡菜浮面，麵質煙韌浸耐咗都唔會發脹變形，辣辣哋好滋味，不過招紙同真實就差咗啲，味道搭夠。2個$18（e）&#13;<br> 美味度：★★★★&#13;<br> 相似度：★★★</fontstyle></spanclass></p><p><br> &#13;<br> <spanclass><fontstyle>鮮魚湯米線  &#13;<br> 米線爽口，味道似日式鰹魚湯底，不過味精頗重，宜加多點水沖淡一點，真身只得葱塊與小紅蘿蔔粒，招紙影到西芹芫荽青瓜瓣瓣齊，有啲搵笨。$6.5（d）&#13;<br> 美味度：★★★&#13;<br> 相似度：★★</fontstyle></spanclass></p><p><br> &#13;<br> <spanclass><fontstyle>薯仔撈麵  &#13;<br> 招紙大大隻薯仔刨絲做麵，真身薯仔麵非常有口感，好彈力，醬油味香濃，份量適中，幾飽肚，抵食。$7（c）&#13;<br> 美味度：★★★★&#13;<br> 相似度：★★★</fontstyle></spanclass></p><p><br> &#13;<br> <b> 售賣點</b> &#13;<br> （a）崇光百貨銅鑼灣軒尼詩道555號地庫2層（28338338）&#13;<br> &#13;<br> （b）city'super時代廣場地庫1層（25062888）&#13;<br> &#13;<br> （c）新世界Mart尖沙嘴金巴利街5號地下（23695076）&#13;<br> &#13;<br> （d）韓食專家荃灣綠楊坊2樓F10舖（24983111）&#13;<br> &#13;<br> （e）千色店尖沙嘴美麗華商場（22650788）</p></body></html>