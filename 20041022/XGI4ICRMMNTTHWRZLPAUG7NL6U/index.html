<html><header><meta charset="utf-8"><title>　　葉國華想年輕人接棒 - 李八方</title></header><body><h1>　　葉國華想年輕人接棒 - 李八方</h1><p>一百一十二位四十歲以下嘅年輕人為九七後嘅特區把脈，結集成書，名叫「後特區啟示錄」。&#13;<br> 噚晚呢班因為去年7.1大遊行而凝聚起嚟嘅年輕人聚首一堂，為新書舉行咗個出版儀式，重同時宣布一個英文叫Roundtable，中文叫做「香港青年政策研究所」嘅新組織誕生。老董嘅前國師葉國華係出錢出力之人，佢重請到廣播處前處長張敏儀、長毛同埋關信基教授出席，葉國華話自己老，希望年輕人接棒喎。&#13;<br> 另外，民主黨噚日開特別中委，張賢登話，已經正式通過搞一個種籽計劃，提拔有潛質選上立法會新人；又通過成立民主黨青年團，主要讓三十歲左右嘅年輕黨員同埋區議員加入，希望可以撥到一百萬搞呢兩樣嘢啦。&#13;<br> （圖）張敏儀（左）剛由九寨溝回港即畀面葉國華，一齊推介新書。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>