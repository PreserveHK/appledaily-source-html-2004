<html><header><meta charset="utf-8"><title>Rock友玩復刻版SideCar超激改</title></header><body><h1>Rock友玩復刻版SideCar超激改</h1><p>擁有SideCar嘅三輪電單車長江CJ750B，外形經典夠出眾，而且可以載多一個人載多好多嘢，聽起上嚟好吸引。不過呢架經典國產軍車扭盡極速只有約80km/h，孭住架SideCar，高速劈彎更加唔使諗，六萬幾蚊車價值唔值呢？「值！架車咁經典咁特別，揸咁快做乜！」，的確，勁Rock嘅車主富仔配埋呢架夠晒張揚嘅SideCar電單車喺鬧市巡遊，收視率定必比那些幾百萬超級跑車更高，咁樣相比之下真係抵好多喎！&#13;<br>記者：馬慶武&#13;<br>攝影：林栢鈞</p><p><spanclass><fontstyle>銀器裝身DIY  &#13;<br> 「阿富仔，篇報道裏面出你真名定抑話英文名好呢？」「我無英文名，叫我『死神』啦！」，嘩！使唔使Rock得咁徹底呀？阿「死神」一身HeavyMetal打扮，紋晒身穿晒環，個Look超激，同佢改到面目全非嘅舊愛KawasakiVulcan400及新歡長江CJ750B可謂襯到絕。&#13;<br> 「我主要都係改裝架車嘅外觀，有好多電鍍配件都係自己設計再喺大陸搵廠做，可以話係獨一無二。」&#13;<br> 死神係「利時」一間銀器店嘅老闆，因利成便DIY咗好多獨特配件。好似電鍍鷹頭、大銀鏈，本身都唔係電單車專用配件，但死神都將佢哋加晒上車，總知就要令到架車變成道路上嘅焦點。</fontstyle></spanclass></p><p><spanclass><fontstyle>有私家車都唔想揸  &#13;<br> 眼見死神架Vulcan改得咁勁，相比下長江嘅外觀好似太齋喎！原來死神上兩個月俾人扣晒分要停牌三個月，所以等停牌期滿等到頸都長。&#13;<br> 「架車揸咗唔夠半年，比人扣晒分，本來有勁多嘢想改，不過𠵱家唔揸得咩都停晒先，惟有停完牌再勁改……我好鍾意揸住架電單車周圍去，揸電單車嘅感覺好自由，屋企有私家車都唔係咁想揸。」&#13;<br> &#13;<br> <spanclass><fontstyle>長江CJ750B富仔得意之作  </fontstyle></spanclass></fontstyle></spanclass></p><p><br> &#13;<br> <spanclass><fontstyle>高速左轉玩甩尾  &#13;<br> 講番長江CJ750B嘅性能，死神話呢部車極速只有約80km/h，而且加埋SideCar重量，起步加速絕對稱唔上強勁。轉向方面，因為要遷就左邊嘅SideCar，「瞓彎」唔使諗，SideCar空載時，轉右彎更要特別慢，否則SideCar隨時離地，不過死神話呢架車最好玩唔係SideCar離地，而係以較高速轉左彎時可以玩甩尾。&#13;<br> 「得閒喺停車場玩吓就無所謂，喺街度單輪離地好危險……但我試過扭左軚急停，成架車打左半個白鴿轉，如果旁邊無車，咁樣泊車你都咪話唔型！」&#13;<br> &#13;<br> <spanclass><fontstyle>一身懷舊軍Look  </fontstyle></spanclass></fontstyle></spanclass></p><p><spanclass><fontstyle>坐SideCar3大Tips  &#13;<br> <b> 1﹒乘客唔使戴頭盔</b> &#13;<br> SideCar電單車可以載乘客，而且根據本港交通條例374F章3.1及3.2條，乘坐附加側車嘅乘客可以豁免戴上頭盔，亦沒有規定好像一般電單車般後座乘客必須年滿8歲才可乘搭。&#13;<br> &#13;<br> <b> 2﹒電單車牌已包括三輪車牌</b> &#13;<br> 只要考獲電單車牌，便等於擁有22號「機動3輪車牌」，可駕駛設有SideCar的電單車。&#13;<br> &#13;<br> <b> 3﹒牌費、第三者保費與巡航車相若</b> &#13;<br> 據車主富仔說，這輛長江電單車的牌費及第三者保費，和其他750cc電單車相若。</fontstyle></spanclass></p><p><spanclass><fontstyle>長江CJ750BProfile  &#13;<br> 引擎：750cc四衝風冷OHV水平對向雙汽缸&#13;<br> 馬力：30ps/4,000rpm&#13;<br> 傳動：4前速棍波&#13;<br> 制動：鼓式&#13;<br> 尺碼：2400×1730×1000mm&#13;<br> 軸距：1444mm&#13;<br> 車重：410kg&#13;<br> 油缸容量：24公升&#13;<br> 輪胎：3.75/19&#13;<br> 懸掛：（前）正立套筒避震（後）三角搖臂加套筒式避震（Sidecar為葉片彈簧）&#13;<br> 車價：約$68,000&#13;<br> 查詢：合平有限公司（26565552）&#13;<br> &#13;<br> &#13;<br> <spanclass><fontstyle>KawasakiVulean400勝在夠誇張  </fontstyle></spanclass></fontstyle></spanclass></p></body></html>