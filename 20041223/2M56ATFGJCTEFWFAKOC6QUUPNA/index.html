<html><header><meta charset="utf-8"><title>星級名車：<br>鄧梓峰最憎飛仔車最愛X3頭燈</title></header><body><h1>星級名車：<br>鄧梓峰最憎飛仔車最愛X3頭燈</h1><p>一向對鄧梓峰印象不錯，訪問當日他很認真細看X3，還要打開車頭冚睇engine，更細說年輕時駕着吉普車怎樣駛過凹凸不平的山路。但愈聽他話當年，就愈感受到那種時不與我，因為現在的X3引擎沒有外露，而是被膠蓋密封；他想找的電子點火系統亦不知放在哪裏；以前上發電機皮帶當食生菜的他也說現在無可能再自己維修汽車，就像他為遷就太太而多年無揸吉普車一樣，一切都變了。&#13;<br>&#13;<br>記者：曾順珍　攝影：蔡鴻雯</p><p>開得快都唔覺得飄</p><p>應鄧梓峰喜好，找來寶馬四驅X3拍照，他一見到架車便左看右看，跳上車後又問車行人員不少性能上的問題，全程都表現得極有興趣。對於寶馬車的性能他早已清楚，因為家人都擁有一部。至於這架四驅X3，他說最喜歡的居然是那組新款頭燈，還有車身線條夠靚。&#13;<br> 「寶馬車本身好好揸，攞軚又易，其他車要攞兩手先可以轉一個彎，佢一手就搞掂，而且寶馬車嘅穩定性好高，就算開到好快都唔覺飄，重有半自動波系統，玩起上嚟就多個變化。」&#13;<br> </p><p>「好好揸，易攞軚」</p><p>寶馬車系的多按鍵軚環最受鄧梓峰讚賞，愛它轉彎輕鬆容易。</p><p>駛過大窿跌到離位</p><p>鄧梓峰愛四驅車，可能跟以前當紀律部隊的過去有關，他想當年還跟太太拍拖時，便專門乘四驅車到凹凸不平的山路行走，還有專收藏老爺車的嗜好。&#13;<br> 「以前嘅四驅車好危險，但又好好玩，嗰時我最鍾意到西貢、馬鞍山一帶行山路，試過一次揸住架四驅車經過一個草地嘅大窿，結果跌到成個人離位！但架車就無跌散。嗰時我有一架Suzuki800cc既四驅，因為車身輕，所以都可以開到80-90km/h。」&#13;<br> 「另外重有架福士1500cc四驅，引擎同甲蟲車一樣，開篷四門又無安全帶，所有門可以拆走，連擋風玻璃都可以反低，不過部車試過斷油門wire、扭軚變響按，後嚟我將佢賣咗畀福士車會珍藏。」</p><p>買四驅車先說服太太</p><p>不過玩四驅的日子隨着他結婚以後便告終結。&#13;<br> 「如果要買四驅車首先要說服我太太，因為佢覺得架車好大好難睇位，所以如果要換車，我會以實用性為主，然後再注重外表同價錢，所以我諗我會買一架七人車，咁就可以坐齊我一家六口。」&#13;<br> 以為他那種無所謂的性格沒有甚麼不喜歡的車，誰知他說最憎改裝飛車仔，即是強加不適合的死氣喉、閃閃發光的胎軨、大包圍和定風翼等，還有那些無性格、太斯文的汽車，就好像每天返朝九晚五、放工買餸回家的沉悶人生一樣。</p><p>剛勁粗獷look</p><p>車身長4565mm，內櫳有足夠空間，讓乘客坐得更舒服。</p><p>天幕下大車廂</p><p>BMWX33.0iAProfile</p><p>引擎：2979cc直6DOHC&#13;<br> 馬力：231ps/5900rpm&#13;<br> 扭力：30.6kgm/3500rpm&#13;<br> 傳動：5前速自動加減波&#13;<br> 懸掛：（前）麥花臣支柱（後）多連桿&#13;<br> 制動：（前）透氣碟（後）透氣碟&#13;<br> 輪胎：235/50R18&#13;<br> 尺碼：4565×1853×1674mm&#13;<br> 軸距：2795mm；車重：1840kg&#13;<br> 0-100公里：8.1秒；極速：210km/h&#13;<br> 車輛提供：寶馬汽車（27145271）</p></body></html>