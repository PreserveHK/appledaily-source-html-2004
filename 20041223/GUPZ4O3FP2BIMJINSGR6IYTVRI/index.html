<html><header><meta charset="utf-8"><title>聖誕聽佳音INNOMP3手機內置128MB</title></header><body><h1>聖誕聽佳音INNOMP3手機內置128MB</h1><p>手機上播放MP3，感覺始終都只係手機嘅附屬功能，就算部手機可以聽MP3兼影埋相，一般人多數只會講「影相手機」，好少人會叫「MP3手機」，似乎有啲大細超之嫌。不過innostream新機INNOA10，就幫MP3吐氣揚眉，正式坐正叫「MP3手機」，因為內置128MB兼只重86g之餘，重跟埋線控耳筒，就算聽晚平安夜，都有心水靚歌報佳音畀你聽！&#13;<br>&#13;<br>記者、攝影：劉耀祥　ImageGirl：Phoebe</p><p>PROFILE</p><p>制式：GSM900/1800MHz雙頻&#13;<br> 外芒：6萬5色&#13;<br> 內芒：26萬色&#13;<br> 鏡頭：130萬像素&#13;<br> 功能：MP3鈴聲/播放、拍片、50和弦、JAVA、MMS&#13;<br> 記憶體：128MB（120MB可用）&#13;<br> 備用時間：160小時&#13;<br> 通話時間：4小時&#13;<br> 體積：90×44×23.8mm&#13;<br> 重量：86g&#13;<br> 查詢：31028787（星光電訊）</p><p>臨近年尾，不論大細廠都落力出機，務求喺呢個聖誕節旺季谷到盡，就連靜咗幾個月嘅innostream亦唔例外，繼INNO50之後，終於都有新機見人。新機A10唔單止玩百萬像素，更加大力強化MP3播放功能，等大家為咗嚟緊嘅聖誕節，諗緊送MP3機還是送手機嘅問題一次過解決晒！</p><p>合埋部機重大聲</p><p>既然INNOA10可以打正名堂叫做「MP3手機」，就連130萬像素鏡頭都要屈居其下，可見innostream對A10的MP3播放功能信心十足，所以A10嘅音質就特別惹人注目。睇睇外形，機面冇特別安裝任何喇叭，「出聲位」就即係聽筒位，不過對其音量似乎冇乜影響，反而合上機後，聲音反撞回機內，重更加大聲咗。當然，若果身處街道上，隔籬又有架巴士行緊嘅時候，就聽得唔係咁清楚。若然喺一般室內環境，都已經足以做到「擾民」嘅效果，證明唔一定要搭個大喇叭先有靚聲啫。</p><p>130萬像素鏡頭</p><p>A10嘅130萬像素鏡頭排名雖然喺MP3功能之下，不過絕對唔代表其質素唔夠班，影相向來都係INNO強項。而且innostream亦非百萬像素初哥，前作已經有部INNO50，今次第二次出擊百萬像素市場，效果亦出色，反應夠爽，就算影較黑暗環境都一樣「見得人」。其6萬5色外芒亦十分有用，唔係睇吓時間咁簡單，除咗影相之外，淨開閃光燈當電筒都係靠佢。不過曉着燈嘅唔單止閃光燈，因為機身有個環型七色冷光燈，夠晒搶眼兼有型，去聖誕「趴地」真係啱晒！</p><p>50和弦效果不俗</p><p>除咗用MP3靚歌做來電鈴聲外，INNOA10亦支援50和弦鈴聲，雖然數字上不及64和弦咁高，不過實地測試過，其效果相當之不俗，和弦鈴聲清晰細緻，唔差得過MP3鈴聲，而且INNOA10不設記憶卡槽，想慳番啲記憶體放MP3，不妨用和弦做鈴聲都唔錯。&#13;<br> 雖然內置遊戲唔算多，不過除彩色Game外重支援埋震動功能，如擊中敵人或成功過關，部手機都識得震，玩起上嚟當然過癮得多啦！</p><p>百萬摺機迎聖誕</p><p>唔少人都會揀手機用嚟做聖誕禮物，而今年百萬像素影相手機當道，摺機同直身機都大把款畀你揀，今日就揀幾部人氣摺機，睇吓啱唔啱你哋心水！</p><p>MotorolaA668手指寫字</p><p>超破格嘅鍵盤寫字，唔使用筆、唔使Touch芒，全靠用手指就可以輸入中文，用得方便又過癮！&#13;<br> 規格：GSM三頻、26萬色內芒、123萬像素鏡頭、拍片、64和弦、JAVA&#13;<br> &#13;<br> $2,780（c）</p><p>三菱M900高解像靚相</p><p>配搭富士SuperCCD，將百萬像素鏡頭勁推上二百萬像素，相片解像度大大提升，貼近入門級DC嘅級數。&#13;<br> 規格：GSM雙頻、26萬色內芒、200萬像素SuperCCD、64和弦、JAVA&#13;<br> &#13;<br> $4,080（c）</p><p>TopluxCG360抵玩大芒</p><p>新機走回一貫Toplux風格，內置130萬像素鏡頭，2.2吋大26萬色彩芒，影相睇得夠清楚。&#13;<br> 規格：GSM雙頻、26萬色內芒、130萬像素鏡頭、拍片、64和弦、JAVA&#13;<br> &#13;<br> $3,380（a）</p><p>TopluxAG300全球最細</p><p>AG300一切都以細為先，用上26萬色芒及有64和弦，真係名副其實「麻雀雖小，五臟俱全」！&#13;<br> 規格：GSM雙頻、64和弦、130萬像素鏡頭、JAVA&#13;<br> &#13;<br> $3,380（a）</p><p>PANTECHGI100指模掃描</p><p>全球首部GSM機種內置指模掃描器，保安能力絕對高強，配上全方角式設計，高科技感十足。&#13;<br> 規格：GSM雙頻、64和弦、130萬像素鏡頭、錄音&#13;<br> &#13;<br> $3,300（b）</p><p>INNO50扭擰相機格</p><p>扭擰芒設計加上一身相機Look外形，唔扭轉個芒都唔畀你影相，畀番你真正影相嘅感覺。&#13;<br> 規格：GSM雙頻、26萬色內芒、130萬像素鏡頭、64和弦、JAVA&#13;<br> &#13;<br> $3,050（c）</p><p>查詢：</p><p>（a）TopluxHK（25629106）&#13;<br> （b）菱科傳訊（21099998）&#13;<br> （c）全新世界（27872282）</p></body></html>