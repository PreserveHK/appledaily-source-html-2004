<html><header><meta charset="utf-8"><title>自己做：戶外活動好幫手<br>自製天然蚊怕水不再身痕</title></header><body><h1>自己做：戶外活動好幫手<br>自製天然蚊怕水不再身痕</h1><p>忍唔住喇，忍唔住喇！近幾日陽光普照，實在令人忍唔住飛身享受大自然！不過，要做好事前事後準備先至好出門口，例如自製一支天然蚊怕水，於戶外就唔怕俾蚊咬到周身痕！返到屋企就敷番個面膜，曬完都可以靚番晒！&#13;<br>記者：李玉蘭&#13;<br>攝影：梁翠妍&#13;<br>ImageGirl：Avis（ImagineLtd.）&#13;<br>鳴謝：BeauteScents（34223280）</p><p>穿上小背心、涼快短褲固然爽，但亦最易惹來「狂蚊浪蟻」飛禽大咬！如果不想變成蚊蚊的大餐，出門就要帶番樽自製蚊怕水！材料只不過是幾滴香薰油和蒸餾水，勝在夠天然，而做法又簡單，是防止被蚊咬的好幫手。記得每次使用前先行搖勻，效果更佳。&#13;<br> &#13;<br> <b> 材料：</b> &#13;<br> 香茅香薰油2滴、茶樹香薰油2滴、薰衣草香薰油1滴、蒸餾水1支</p><p><spanclass><fontstyle>一索醒神頸鏈  &#13;<br> 如果自己或同行親朋體質一般，可以做1條「急救頸鏈」。綁在鏈上的吊墜，查實是放有不同香薰油混合液的樽仔，聞一聞可紓緩身體不適，例如應付曬到暈陀陀，可選用薄荷、迷迭香及薰衣草3種香薰油。有需要時，只要聞一聞或滴在脈搏位便可。</fontstyle></spanclass></p><p><b> 材料：</b> &#13;<br> 行到虛脫：甘菊香薰油2滴、薰衣草香薰油1滴、天竺葵香薰油1滴&#13;<br> &#13;<br> 曬到暈陀陀：薄荷香薰油1滴、迷迭香香薰油1滴、薰衣草香薰油1滴&#13;<br> &#13;<br> 暈浪作嘔：薑香薰油2滴、薄荷香薰油1滴、薰衣草香薰油1滴</p><p><spanclass><fontstyle>防爆坼潤唇啫喱  &#13;<br> 在又熱又缺水兼食咗熱氣嘢的情況下，小嘴最易變成一孖潤腸！如果你一早做好潤唇啫喱，就可以不時用佢滋潤吓！而用上蘆薈啫喱作材料，比一般潤唇膏更覺清涼。如買不到蘆薈啫喱，可用鮮蘆薈條磨成啫喱狀來取代。</fontstyle></spanclass></p><p><b> 材料：</b> &#13;<br> 蘆薈啫喱1盒、甘菊香薰油2滴、天竺葵香薰油2滴</p><p><b> 做法</b> &#13;<br> 將甘菊及天竺葵香薰油加進小量的蘆薈啫喱中調勻，然後存放在盒內待用。</p><p><spanclass><fontstyle>涼浸浸果汁面膜  &#13;<br> 行完山塊面「𣲷黐黐」，返到屋企大可攤片水果面膜於面上，㷫烚烚立即消，又可美容！除了西瓜外，可將青瓜榨汁，浸透面膜紙後用來敷面，亦有同樣效果。</fontstyle></spanclass></p><p><B> 材料：</B> 西瓜1磅、面膜紙1包</p><p><b> 小秘技</b> &#13;<br> 不同品牌、產地的香薰油的售價及品質各有差別，宜選用大品牌和有機出品，質量會較有保證。而各種混合液宜即做即用，不宜儲存過夜。另外，若一次過混合了有不同效用的香薰油混合液，最好用筆或貼紙在樽外畫上不同記號或圖案以作識別。</p></body></html>