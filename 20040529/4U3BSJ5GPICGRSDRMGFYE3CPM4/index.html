<html><header><meta charset="utf-8"><title>公共行為 - 左丁山</title></header><body><h1>公共行為 - 左丁山</h1><p>沙田陳太來自一個「賭博環境家庭」，但一家大小都冇沉迷賭博，雖然全家人都去馬場博彩，但係絕無甚麼病態賭徒徵狀。佢自幼稚園讀到中六，都係天主教女校學生，但竟然冇入教噃，皆因自小俾修女教訓得多，日日返學，修女就量度校服裙裙腳，睇吓是否合乎長度標準，久而久之，佢就唔肯信教咯。</p><p>但畢竟受過修女教育，佢嘅言行循規蹈矩，久唔久就到教堂坐吓，讓內心得到寧靜。呢日佢到中環辦事，行到腳軟，下午五點幾就行咗入花園道聖約翰大教堂，閉目靜坐，覺得內心非常安詳，十分鐘後，游目四看，見到前幾排有外國人，睇緊聖經，左邊一排，有一位三十零歲嘅女士，貌似OL，居然攤開報紙睇。沙田陳太覺得入到教堂，公然睇報紙，係對主耶穌基督不敬；如果要睇，教堂出邊有小花園，坐響度咪睇到夠囉。陳太老馬有火，向教堂職員投訴，職員面有尷尬之色，立即走埋OL身邊講幾句，OL立即收埋張報紙唔睇。&#13;<br> 離開聖約翰大教堂，沙田陳太坐一○四巴士過海，喺紅磡上火車，搭頭等，貪坐得舒服也。去到旺角，頭等已經冇晒位，但仍然有人逼入嚟，一對夫婦竟然攜帶一張紅A塑膠櫈，女士擺低張櫈喺車卡門口附近就坐低，其他乘客為之愕然。咁樣坐法，好危險，除咗容易傾倒之外，對乘客上落亦甚為不便。沙田陳太睇到眼定定，覺得香港人係唔係愈來愈自我，自己鍾意就得，唔使理會別人觀感呢？</p></body></html>