<html><header><meta charset="utf-8"><title>　　闖關議員深圳留「紀念品」 - 李八方</title></header><body><h1>　　闖關議員深圳留「紀念品」 - 李八方</h1><p>噚日倒塔時分，十幾位民主派議員就浩浩蕩蕩殺去深圳挑釁中國，不過一過羅湖橋，除馮檢基、黃成智、麥國風三個，其餘人好快就俾大陸公安捉咗入房，難怪有幾位坐坐吓，就內急起嚟要去廁所。&#13;<br> 幸而公安哥哥喺呢方面都幾人道，畀幾位議員用公安人員辦公室嘅洗手間，雖然裏面冇廁紙，劉慧卿、單仲偕同李華明先後幫襯呢個洗手間。&#13;<br> 尷尬嘅係，李華明同單仲偕去廁所時，唔知係咪佢哋個樣蠱蠱惑惑，公安人員竟然唔畀佢哋閂實廁所門，只容許虛掩。&#13;<br> 有民主派議員笑指，咁難得入到羅湖橋另一邊，梗係要賴低啲生理「紀念品」；以表示對祖國嘅感情，李卓人亦話，今日比起佢十二年前接試圖闖關嘅韓東方返港時，自己行前咗二十米，不過如果香港民主係咁「循序漸進」法，真係喊得一句句。&#13;<br> 幾位議員過唔到關，但身為全國政協委員嘅阿姐汪明荃，前日就好歎咁同百幾位港區全國人大代表、政協委員等操上深圳同人大常委會副秘書長喬曉陽會面。阿姐話，雖然各有各講，但大部份人都唔贊成○七及○八年普選特首同立法會。阿姐強調：「巿民對政治唔熟悉，進行普選時未必令大家好關心，若對政治唔認識又唔成熟時，我都唔贊成普選。」&#13;<br> （圖）汪明荃（左三）前日同百幾位港區全國人大、政協等操上深圳同人大常委會副秘書長喬曉陽會面。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>