<html><header><meta charset="utf-8"><title>汽車專題：揸足一星期<br>聖誕租車玩最化算</title></header><body><h1>汽車專題：揸足一星期<br>聖誕租車玩最化算</h1><p>養車重皮，但係每逢假日驅車遠離繁囂，去一啲偏遠地方享受寧靜，嗰一刻又真係倍感幸福！嚟緊又到聖誕、新年長假期，唔想迫爆地鐵沿線消費熱點，可以考慮租番架車遠走高飛，遊吓車河、燒吓嘢食，既唔使諗節目、唔使迫車又唔使花幾百蚊食Buffet咁悶。而且，最重要係唔使養又有得玩，還咗車就冇手尾跟嘛！	&#13;<br>&#13;<br>記者：馬慶武　攝影：周旭文　Model：Johnny、Katie</p><p>車款勁多&#13;<br>甲蟲車好玩有型</p><p>大昌行租車易勝在車款選擇多，除咗有本田、日產、福士等品牌嘅房車、七人車外，連深受年輕車迷歡迎嘅福士新甲蟲、本田Jazz、日產March都有得租。租客更可選擇喺不同服務中心攞車，九龍灣總部重設有24小時攞車及支援服務，就算漏夜架車跪低咗，都可以即時安排替代車輛補上，實在超級體貼。另外大昌行更接受新牌兼未滿25歲人士租車，絕對是年輕車迷佳音。&#13;<br> &#13;<br> 大昌行租車易&#13;<br> 地址：九龍灣啟祥道20號2樓&#13;<br> 電話：27682277&#13;<br> 營業時間：星期一至五900:am-5:30pm星期六900:am-1:pm星期日及公眾假期休息（24小時取車服務）&#13;<br> 網址：www.dchml.com.hk</p><p>大昌行精選車款：福士Beetle</p><p>經典再造嘅新甲蟲賣相出眾，就算已經推出市面一段時間，揸出街依然高收視。租車價貴Civil一倍，但相信對貪玩貪型嘅年輕車迷嚟講，一樣咁值得。</p><p>本田Stepwagon</p><p>8人車容量梗係夠大，難得係Stepwagon外形吸引，唔似一般7、8人車個樣咁沉實，感覺較年輕，後生仔成班Friend出街玩都咁襯。</p><p>日產March</p><p>超級Cutie嘅車仔，車身細易睇位，就算新牌泊街位都唔會太難。同類型選擇重有本田Jazz。</p><p>大昌行精選車款租車價格</p><p>聖誕租車優惠價錢平過閒日</p><p>豐田租車部嘅聖誕優惠期由12月20日開始至明年1月7日，喺呢段期間租車滿一星期可享有優惠價，而且豐田嘅租車按金一向比較平，極抵玩。以最平最大路嘅Corolla1.5為例，一星期租車費$2,300，比平日嘅租價重平咗$200，另再畀$4,000按金即可攞車。除番開每日只係畀三百幾蚊，今個聖誕假期就可以做有車階級喇。&#13;<br> &#13;<br> 豐田租車部&#13;<br> 地址：北角屈臣道2-8號海景大廈B及C座地下&#13;<br> 電話：28801515&#13;<br> 營業時間：星期一至六9:00am-6:00pm，星期日及公眾假期休息&#13;<br> 網址：www.crown-motors.com</p><p>豐田精選車款：豐田Camry</p><p>較Corolla大型豪華嘅Camry3.0，好力又斯文，但較適合商務用途。</p><p>豐田7座Picnic</p><p>2.0中型MPV，最啱一家大細聖誕同遊，車內空間闊落，就算帶齊大量物品去郊外BBQ都冇問題。</p><p>凌志RX300</p><p>豪華SUV凌志RX300嘅最新版本，外形靚仔夠份量，而且力量澎湃，能應付較崎嶇起伏嘅山路。</p><p>豐田精選車款租車價格</p><p>豐田租車程序：</p><p>熱門花、凹部份：</p><p>車頭冚及玻璃最食風，亦最容易喺行車時被石仔彈花。</p><p>租車貼士</p><p>＊基本上租客年齡需滿25歲及擁有兩年或以上牌齡，若其中一項未符合要求，皆需要付更多按金先可以租車。如果兩項條件皆未付合，便只有大昌行接受租車，而且租客更要付高達$30,000按金。&#13;<br> ＊最好先打電話Book定車款及用車日期，如果想Walk-in即租即攞車，車款選擇會較少。&#13;<br> ＊不幸被抄牌，如只被抄車牌（即違例泊車），則可於還車時連罰款單及罰款交予車行代交罰款；如被抄車牌連人牌，車行收到控告信後會翻查紀錄，再找違例司機處理。&#13;<br> ＊豐田擁有70架短期出租車、而大昌行則有160架，雖然數目唔少，但每逢大時大節，預約額好快就爆滿，兩間車行現已接受預約，想聖誕有車玩就要快手喇。&#13;<br> ＊租車時一定要先付租車按金，租車按金其實係該汽車保險嘅所謂墊底費，因應車主牌齡、年齡及所租車款由$4,000-$30,000不等，建議以信用卡付按金，因不會即時過數，簽帳單待原車歸還時便會銷毀，較為方便。&#13;<br> ＊若不幸遇上內部機件故障，應立刻致電車行查詢及要求支援，盡量避免自行處理。&#13;<br> ＊車行會入滿油先交車畀租客，租客還車時亦要入番滿油，汽油用車只需入普通無鉛汽油。如果唔記得，車行亦可代客入油，不過要收取服務費。&#13;<br> ＊絕大部份出租車都會包括音響，可以帶定CD、MD播吓歌仔。</p></body></html>