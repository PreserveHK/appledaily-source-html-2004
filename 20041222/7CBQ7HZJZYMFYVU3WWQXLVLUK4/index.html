<html><header><meta charset="utf-8"><title>港澳此消彼長 - 左丁山</title></header><body><h1>港澳此消彼長 - 左丁山</h1><p>澳門慶祝回歸五周年，國家主席胡錦濤親自到澳門祝賀，愛國報紙話何厚鏵治澳五年，政通人和，創造奇蹟。總之一切榮譽歸於何特首，都唔知有冇人敢接手做澳門第三任特首。五年後，何特首重係比較年輕（以政治人物而言），退休後重歸商界，到時嘅澳門特首要點樣尊重尊敬佢？中央政府到時應該請何先生上北京，委以重任啦。&#13;<br></p><p>相形之下，我哋嘅董特首帶領一眾高官往澳門面聖，可謂係斯人獨憔悴。本來全球最大地產投資信託基金——領匯——可以成功上市嘅話，大家飲完香檳，慶祝一番，去澳門就把頭抬得高高，受胡主席讚賞，威番一次都好吖，點知領匯上市臨尾香，董特首面上貼滿雞蛋黃，點見人呀！&#13;<br> 香港特區政府已全無威信，講乜都冇人聽，經過紅灣半島、領匯之後，西九龍文娛藝術區有六成機會凍過水，學制三三四改革不容樂觀，反對派有如鯊魚，一聞到血腥（smellblood）就會拚命咬住，追住獵物唔放。以目前嘅情況，特區政府真係舉步維艱也。&#13;<br> 咁啦，香港不如放棄大項目，乜都唔好搞，專心賣地，一於將西九龍逐幅地皮賣，攬實啲錢，存入庫房。至於啲藝術文化，請何厚鏵喺澳門氹仔辦文化特區算嘞。一來香港啲文化人周時讚澳門有文化氣味，古蹟保存得好，正過香港好多；二來何特首威望高漲，佢一聲去馬，澳門冇人會反對；三來澳門賭業猛咁生金蛋，銀紙不缺，既然文化人反對地產商與文化相結合，澳門搞賭場與文化結婚，得唔得呀？唔好以為左丁山寫怪論，港澳此消彼長，乜嘢事都有可能發生。</p></body></html>