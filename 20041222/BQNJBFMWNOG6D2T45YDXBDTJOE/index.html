<html><header><meta charset="utf-8"><title>股壇瀏覽器：國壽策略投資者沽貨</title></header><body><h1>股壇瀏覽器：國壽策略投資者沽貨</h1><p>臨近聖誕長假期，期指大戶噚日似乎托住滙控（005）沽期指。&#13;<br> 據黑客話，部份是平好倉食胡，亦有部份是開淡倉，有人諗住大市可能出現短期調整，想賺埋呢一轉。聽講衍生工具市場方面，亦有不少資金流入增持恒指認沽證，似乎淡友勢力頗強。<br> &#13;<br> <spanclass>急升88%唔使交代？ &#13;<br> 殼股香港華人（655）傳聞俾蒙地卡羅賭業集團睇中，股價急升88.67%至2元，成交高達4.7億元。&#13;<br> 奇就奇在股價出現咁異常波動，公司竟然唔使發出股價異動聲明，唔通聯交所個異動股偵測系統已經對賭業股冇晒反應？&#13;<br> 資本策略（497）停牌，原來主要股東鍾楚義曾於前日入市，以最高0.55元增持過資本策略，高過全購價0.48元，因此按例需提高資本策略的全購價至少到0.55元，調高幅度逾14%。&#13;<br> 正在供股的中華城市燃氣（603）噚日出現個怪現象，股價初段曾mark高至0.025元供股價水平，某中型行見狀，一於唔客氣，排晒長龍沽貨，一度將股價壓至0.022元水平，但供股包銷商金利豐力接，最終將股價推回0.025元，全日升13.63%，總算幸不辱命。&#13;<br> 中國人壽（2628）禁售期過咗無耐，即有策略性投資者出貨，傳聞係周大福沽1.07億股，每股作價5.30-5.40元，反映早前高盛對策略性投資者出貨的憂慮所言非虛。&#13;<br> 市場今次要消化呢批貨唔係太難，最怕係國壽的配售行動陸續有來，如果真係咁，國壽可能要股神打救。&#13;<br> 阿虎</spanclass></p></body></html>