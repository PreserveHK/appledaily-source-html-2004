<html><header><meta charset="utf-8"><title>一味窩輪：買2291等收新年禮物</title></header><body><h1>一味窩輪：買2291等收新年禮物</h1><p>港股大漲小回，恒指跌番33點，其中14點係和黃（013）所「貢獻」。和黃收70元，跌1元。數碼通（315）推出3G服務爭食，和黃跌，數碼通冇跌到。&#13;<br> 和黃C輪2291：和黃嘅3G服務，係國際性，近排發表嘅經營數據靚過預期，大行亦肯收貨，數碼通好難相比。和黃喺70元上下浮沉（高位72.25元，低位68.50元），足足有15日，一旦上破呢個框框，80元都有得見。低位撈定啲C輪，等收新年禮物。&#13;<br> 和黃跌1元，C輪10兌1，一般跌5仙好啱數，2291跌15仙，突晒章。2291明年3月到期，輪價87仙，溢價1%，槓桿率8倍（有效6.9倍），引伸波幅27.5%。搏殺格，則搵啲大槓桿率嘅C輪埋手，但要畀到6%以上溢價（明年3月到期者），好肉刺，兼且怕萬一正股唔郁，輸溢價輸到暈，都係2291最諗得過。&#13;<br> 新地C輪2252：新地（016）收77元，跌0.50元，跑輸過其他大隻嘅地產股。新地係芬佬核心持有嘅地產股，年底WindowDressing，唔會冇新地份。低位揸新地C輪，又有機會收新年禮物。&#13;<br> 每逢月尾，窩輪習慣「收水」（溢價收縮），揸高溢價輪比較蝕章。賭新地C輪，正路之選係2252，隻輪明年2月夠鐘，輪價46仙，溢價2.1%，槓桿率16.7倍（有效11.4倍），引伸波幅23.4%，數據唔錯。&#13;<br> 九倉C輪9516：九倉（004）亦係芬佬年底鍾意做WindowDressing嘅藍籌，吼低位買啲九倉C輪9516。隻輪明年3月到期，輪價28仙，溢價2.1%，槓桿率9.7倍（有效7.4倍），引伸波幅29%。&#13;<br> 章盛</p></body></html>