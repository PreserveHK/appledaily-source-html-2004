<html><header><meta charset="utf-8"><title>全港最大簡體字書城食買玩齊晒</title></header><body><h1>全港最大簡體字書城食買玩齊晒</h1><p>還記得讀書時期流行北上掃書，當時一條尼龍繩紮住4、5套受託而掃的《詩經注釋》、《屈原集校注》、大字典再加幾套掃咗先算的休閒書塞落拖喼，逼餐死逼回港滿足感滿瀉。共有四層的灣仔新華書城開業未夠半個月，好多文化人已經急不及待先逛為快，反應有好有唔好，大家不如都一齊睇睇呢個書蟲新蒲點！&#13;<br>&#13;<br>記者：陳慧敏&#13;<br>攝影：周旭文、陳慧敏　&#13;<br>Models：Karie、Sonic（StarAsia）</p><p>樓高四層、共計三千平方米、出售五萬多種內地簡體圖書的新華書城，雖然係全港最大，不過如果你期望會好似深圳書城般行到腳軟就可能令你失望。皆因為了夾期趕開書展（9+2書展，剛於上周日結束），書城提早試業，很多書籍還未上架，像原設於四樓的藝術圖書部就因書展而延遲上架、國內CD及VCD又正在統計入貨方向，部份讀者投訴書種及數量不足。書展結束後，上架工程再續，預計明年2月一切就緒正式開幕，一切又唔同咁講法啦。</p><p>免費試玩PS2新Game</p><p>書城暫時以售賣兒童圖書、益智玩具及消閒書籍的三樓最吸引，人潮最多。兒童閣將會是個親子天地，四部益智遊戲機任玩，現正計劃聘請外籍老師駐場為小朋友講故事，也會擺設顏色筆及填色冊，父母子女一齊顯創意，而且統統免費。&#13;<br> 而最搶手的莫如那三百多平方呎的PS專區，優先試玩PS新Game，小記隨手捉了兩位「路過」的小朋友入場試玩，巨型投影屏幕加環迴立體聲，試玩格鬥及槍擊Game真係喺耳邊嘭嘭聲，十足的現場感。在日本爭爆頭的PSP來年都會在此接受預訂，欲知詳情就得留意書城日後公布。</p><p>一站式購書</p><p>走在書城之中，不時都會見到坊間少有的本地設計產品，隨意散落在書店各處，收銀櫃前有梳賣、二樓無端端有個紅酒櫃賣紅酒，新華書城助理總經理尹建文：「香港書店變化少，我哋參考咗台灣誠品書店，再加埋個人諗法，變成𠵱家嘅書城。我哋想提供一個好似Supermarket咁乜都有嘅環境。例如有講紅酒嘅書，但讀者睇完買唔到支酒都冇用，紅酒櫃應運而生。將來如果有講開瓶器嘅書，我就入番啲特別嘅開瓶器；講編織嘅，又可能入啲靚冷同冷針，實行一站式服務。想令整間書局再生活化啲、似屋企啲，可能好似誠品咁增設大梳化畀大家邊歎茶邊睇書。」&#13;<br> 國內新華書局集團還打算買版權，將外文書引進大陸，那我們又可以有平價原文書看。而期待中的兒童興趣班、兩家Cafe跟一間茶室則預料要到明年2月，飲食牌跟補習社牌照發下來才正式開業。</p><p>好書推介&#13;<br>太極工具書最搶手！</p><p>爆大冷！這裏最搶手的居然是太極工具書。店員說：「前日先至塞滿晒前後兩排書架，昨日要不停補貨，今日已經賣得七七八八！」可能坊間太極書籍不太多，或者賣得貴，但這裏連不同派別的太極書都有幾個不同版本，所以好多客人見到都會大量入貨。</p><p>《你永遠不會獨行》$29.8</p><p>《英國足球地理——你永遠不會獨行》，以曼徹斯特、利物浦、倫敦、格拉斯哥等英國足球重鎮為主線，由文化、球會歷史及背景去講英國足球，資料詳盡不在話下，$29.8全彩印刷有球星靚相，抵晒！</p><p>《中國城市批判》$24.8</p><p>在《報告文學》上連載後，就招來國內10多家報業及網站爭相轉載。16個大城市如上海、成都、深圳以至香港，都給作者由文化、經濟、人民個性等鬧個夠，啜核得來都幾幽默。</p><p>《百問百答》$16.9&#13;<br>《趣味智慧遊戲》$16</p><p>兒童圖書、練習題是眾多家長的掃貨點，皆因這裏款式多，最緊要就是價錢平。</p><p>讀者點睇</p><p>新華書城　&#13;<br> 地下：陳列室＋cafe&#13;<br> 二樓：工具書＋精品＋cafe&#13;<br> 三樓：消閒書＋兒童圖書＋PS專區&#13;<br> 四樓：演講廳＋藝術書＋茶室&#13;<br> &#13;<br> 地址：銅鑼灣禮頓道1號&#13;<br> 電話：35505600&#13;<br> 營業時間：10:30am-12:00mn</p><p>台灣城邦灣仔開業</p><p>國內簡體字書城半月前試業，但在灣仔區，台灣城邦集團首家香港書店則在上星期正式開幕。位於1929年白色舊樓，四層共四百多平方米的城邦書城，由於四樓是進行新書發布會的演講廳，實質賣書的只得三層。&#13;<br> &#13;<br> 城邦書店&#13;<br> 地下：消閒、潮流書籍&#13;<br> 二樓：兒童部&#13;<br> 三樓：工具書&#13;<br> 四樓：演講廳&#13;<br> 地址：灣仔軒尼詩道235號&#13;<br> 電話：25086231&#13;<br> 營業時間：11:00am-9:00pm</p><p>書店「世界觀」</p><p>曾經號稱亞洲最大書店的北京百榮書店，本年6月開業8月關門，國內最大書店變回王府井新華書城。今日台灣最大書店仍是台北101購物中心、二千多平方米大的PageOne，但其大敵誠品書店正策劃，兩年內在信義計劃區開設面積達六千多平方米的超級旗艦店。&#13;<br> 但全球最大書店，除Amazon.com網路書店外，就非擁有百年歷史、一千個據點、售書17萬5千多種、紅磚高窗的紐約Barnes&amp;Noble莫屬。近年此集團還推出免費的《Barnes&amp;NobleUniversity》，提供由作家或某範疇專家主持的「Lessons」，讓你透過Internet發問及研究問題，算是個書店新作法！</p></body></html>