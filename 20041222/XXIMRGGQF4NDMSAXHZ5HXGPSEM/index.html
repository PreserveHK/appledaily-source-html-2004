<html><header><meta charset="utf-8"><title>　　打工皇帝用錢買界別票？ - 李八方</title></header><body><h1>　　打工皇帝用錢買界別票？ - 李八方</h1><p>瑞士信貸第一波士頓嘅董事總經理Chester郭，噚日開記者會，大談喺立法會增加納稅人嘅功能組別。佢倡議每交一萬蚊薪俸稅，就可以喺呢個界別投一票，上限最多係每人一百票（即係交多過一千萬稅），最多可以選五個議員，用嚟抗衡啲要維護草根利益嘅議員。&#13;<br> Chester話，佢冇同人傾過，冇搵過自由黨，自己都冇參加過政治活動，又冇諗過參政，呢個意見淨係代表佢自己，唔代表瑞士一波喎！佢話，如果有啲政黨支持，咁俾政府接納嘅機會就會大啲。&#13;<br> 八方梗係反對啲咁唔平等嘅制度啦，都忍唔住問佢，係咪因為買咗領匯搞到好谷氣，所以先要提呢啲意見？佢話，其實諗咗好耐，不過就唔評論領匯啦！&#13;<br> （圖）Chester嘅提議，擺明係有錢大晒咁解啦！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>