<html><header><meta charset="utf-8"><title>股路縱橫：吉化目標價3.5元PE只4.4倍</title></header><body><h1>股路縱橫：吉化目標價3.5元PE只4.4倍</h1><p>港股大升後調整，恒指收14180，跌33點，成交亦縮到180億元，期指則低水6點，收報14174。恒指站穩在10日線（14035）同20日線（14071）之上，仍可審慎看好。&#13;<br> 濠賭股個別發展，最威水仍然係奧瑪仕（959），最高3.45元，收3.325元，再升14.6%，迎接明日希臘神話賭場嘅開幕大典，家吓股價已去到換股債的換股水平，但消息就話未夠喉，重有排升，坐四望五亦唔奇，有貨在手者，以止賺位繼續持有可也。&#13;<br> 濠賭股概念方興未艾，噚日又有隻新貴，就係香港華人（655），傳俾賭業集團睇中，股價立即飛升，衝上2元大關，大升88%，同系嘅力寶華潤（156）同力寶（226）亦水漲船高，前者升49%，後者升26%。睇吓今日又輪到邊隻？&#13;<br> 國企繼續調整，國指收4786，跌22點，但有兩隻石化股突圍而出，北京燕化（325）高收3.425元，升5.3%；吉林化工（368）收2.725元，升3.8%。燕化已創出今年新高，目標價3.80元；吉化剛好突破降軌阻力，整固個多月後，升勢再起，上升目標指向3.50元，預期升幅達30%。<br> &#13;<br> <spanclass>未來3年生意大增 &#13;<br> 吉化04年度（12月年結）嘅盈利好勁，首3季合計已賺22.53億元（人民幣．下同），大增4.47倍，公司聲言力爭全年實現利潤較03年增加550%，以03年4.27億元，即04年最少可達27.75億元。不過，公司預測通常都係好保守，即如中期報告時話力爭第3季同比增200%至250%，結果開出嚟係大增547%。以仍屬保守嘅全年盈利30億元計，每股盈利0.83元（折0.79港元），即使升上目標價3.50元，預測PE都只係4.4倍。&#13;<br> 吉化剛同母公司中國石油（857）簽約，由05年至07年的3年內，關聯交易總額達1894.51億元，預計05年最高限額522.15億元、06年為658.5億元、07年為713.86億元。吉化03年營業額206.5億元，04年首3季202.7億元，預計全年約280億元，未來3年生意大增，盈利仍可保持增長。&#13;<br> 海外同類石化股預測平均PE係9倍，吉化PE低出頗多，即使以6倍計，中線股價更可去到4.70元。&#13;<br> 郭兆誠</spanclass></p></body></html>