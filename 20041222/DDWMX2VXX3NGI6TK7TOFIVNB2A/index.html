<html><header><meta charset="utf-8"><title>蘭西情報課：映灣園上京推銷迪士尼</title></header><body><h1>蘭西情報課：映灣園上京推銷迪士尼</h1><p>自由行政策放寬，內地資金逐漸成為本港唔少行業重要支柱，部份湧入物業市場。好似今年曾經到上海、北京做路演，推銷九龍塘畢架山一號嘅長實，正籌備下個月去北京，推銷東涌大型屋苑映灣園。&#13;<br> 一般人都認為，內地資金雄厚，水頭充足，買家自然會物色豪宅或高檔物業。不過，長實高級營業經理郭子威話，內地人嚟港投資，講求概念，唔一定動輒購買價值千萬嘅大碼豪宅，相反，投資金額二百萬到五百萬嘅，就最受歡迎。&#13;<br> 況且，今次推廣嘅映灣園悅濤軒，鄰近迪士尼樂園，可謂近水樓台，用迪士尼與交通便捷優勢做銷售概念最適合不過。首站係北京，下月出發，會聯絡當地地產代理及旅遊公司，協辦推銷活動（圖一）。&#13;<br> <br> <spanclass>新地推上水盤 &#13;<br> 新鴻基地產計劃明年頭炮開賣新盤，上水天平山皇府山，開始陸續向市場披露資料，引起買家注意。呢個低密度新盤，淨係聽個名，已經知道夠晒氣派。&#13;<br> 噚日披露嘅單位平面圖，全部都係相連戶，分布喺第七座與第八座，四房連多用途房間隔，有特大主人套房，面積一千五百八十至二千零二十二呎。單位重有晒家具擺設設計圖，供大家參考。&#13;<br> 若果以發展商意向呎價七千至一萬蚊計，入場費估計一千一百幾萬。&#13;<br> 上水皇府山共建七幢住宅，提供單位七百六十四個。</spanclass></p><p><b> 尖區舖熱</b> &#13;<br> 尖沙嘴舖市當炒，帶挈銀寶集團一周大賺三百萬，好比中六合彩。&#13;<br> 銀寶以二千七百八十萬，買入亞士厘道二十至二十A號，二千呎地舖，由京世居酒屋以每月七萬八租用，噚日以三千零八十萬摸出，升值近一成一。&#13;<br> 以最新成交價計，回報得番三厘，呎價萬五。&#13;<br> 附近漢口中心一樓，業主考慮緊拆售，若然包裝得好，隨時賣到萬幾兩萬蚊呎，隔籬街舖當然又水漲船高。尖東站通車，的確為投資者帶來無限憧憬。&#13;<br> 電郵地址：<ahref>nancy@appledaily.com </ahref></p></body></html>