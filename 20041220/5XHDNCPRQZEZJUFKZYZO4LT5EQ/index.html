<html><header><meta charset="utf-8"><title>新車速報：越級挑戰歐洲轎車<br>現代Sonata$16萬搶客</title></header><body><h1>新車速報：越級挑戰歐洲轎車<br>現代Sonata$16萬搶客</h1><p>05年版Sonata，為本地車迷帶嚟耳目一新嘅感覺，絕對唔係換湯不換藥嘅所謂新車系。車身造型全新設計，時尚得嚟重有點點貴氣，車廂布局更係豪華舒適，今次測試嘅2.4公升版本更配上極具玩味嘅加減波。車價與日本輕量級家庭房車相若，但喺最新Sonata身上嘅裝備就達到歐洲中型轎車嘅級數，大有越級挑戰搶客之勢！&#13;<br>&#13;<br>記者：馬慶武&#13;<br>攝影：陳智良&#13;<br>Model：Silver（StarAsia）</p><p>日本車質素　價平三分一</p><p>現代係韓國車廠，經過車款不斷推陳出新，新車發布規模愈搞愈大，喺香港車迷心目中已逐漸建立名牌形象。今次正式見到Sonata嘅新造型，大至車身線條，細微至頭、尾燈造型都有大革新，型格更加入流。最重要係Sonata車價絕對令人有喜出望外嘅感覺，設備比得上同級日本車，但叫價卻只約係日本車嘅三分二，確能令已鎖定目標出車或換車嘅車迷心動，隨時轉軚轉投呢間韓國車廠嘅懷抱。</p><p>新式車首　媲美歐洲名牌</p><p>到Showroom攞車嘅時候，將於明年一月考車牌嘅ModelSilver已經被Sonata嘅外觀吸引：「呢架咩車嚟㗎？大架得嚟幾有型喎！吓？16萬？咁咪好抵？係咪㗎？」的確，第一眼睇到Sonata一雙新設計方形頭燈及那車頭圓角擾流連霧燈，已經覺得Sonata車頭造型極具霸氣，再睇埋電鍍門柄、門檻，如果唔係認得車頭那極具現代風格嘅網狀入風口及大大個Hyundai標誌，絕對有可能以為呢架係歐洲名牌房車。</p><p>反應靈敏　加減波好玩</p><p>161匹最大馬力輸出，唔算標青，拍攝當日載住三個人直上藍塘道時，動力表現亦唔算有驚喜，但亦無任何失望，因為車上三人已經相當滿意。尤其係當駕駛者（即係筆者本人），啪過加減波玩弄一番後，發現反應頗靈敏，喺上斜多彎嘅路面環境實用性高，重幾好玩㖭！如果係車主，揸緊車玩緊加減波、再校吓張電動座椅兼開緊天窗嘅時候，發現自己只係駛咗16萬，相信會玩得更加開心！</p><p>仿轎3大實證&#13;<br>1.方形頭燈賣相最豪</p><p>2.真皮座艙奢華裝潢</p><p>3.實用裝備唔花巧</p><p>HyundaiSonata2.4</p><p>引擎：2,359cc直4&#13;<br> 馬力：161ps/5,800rpm&#13;<br> 扭力：22.3kgm/4,250rpm&#13;<br> 傳動：4前速半自動波&#13;<br> 懸掛：（前）雙搖臂（後）多連桿&#13;<br> 制動：（前）通風碟（後）碟式&#13;<br> 輪胎：（前）215/60R16（後）215/60R16&#13;<br> 尺碼：4800×1830×1475mm&#13;<br> 軸距：2730mm&#13;<br> 車重：1471kg&#13;<br> 車輛提供：現代汽車（34288288）</p><p>其他中型房車精選&#13;<br>本田Accord2.4</p><p>點睇：採用2.4公升直4引擎，最大馬力達160匹，操控性亦出眾，係有性能又有點點跑意嘅房車。&#13;<br> 車價：$214,800</p><p>萬事得Mazda62.3</p><p>點睇：外形前衞極富活力，一台2.3公升直4引擎，引發最大馬力178匹，而且底盤穩紮安全可靠。&#13;<br> 車價：$219,900</p><p>日產Cefiro230</p><p>點睇：VQ系列2.3公升V6引擎，馬力輸出173匹，車廂陳設較豪華，擁有寧靜舒適嘅駕駛環境。&#13;<br> 車價：&#13;<br> $229,800</p><p>豐田Camry2.4</p><p>點睇：同級中最為大路之選，直4引擎最大輸出152匹馬力，力量唔算強橫，但性能、舒適度、慳油等整體表現平均。&#13;<br> 車價：$235,995</p></body></html>