<html><header><meta charset="utf-8"><title>126萬像素影相手機M760伸款靚芒</title></header><body><h1>126萬像素影相手機M760伸款靚芒</h1><p>自從三菱積極將旗下嘅日本版機種，改裝成GSM制式之後，新機注目度猶如坐火箭般大幅提升！繼M900之後，日前又一「改篇」新機M760到港，唔單止完全保留原裝規格，兼且更勝一籌。除咗係三菱首部GSM伸縮機之外，更有個兩吋大高解像度靚芒，鏡頭像素更由30萬提升至126萬，絕對係更勝「原裝」！&#13;<br>&#13;<br>記者、攝影：劉耀祥&#13;<br>ImageGirl：小慧&#13;<br></p><p>近年日本手機廠商都鍾意將旗下機種改成GSM版本，當中最積極者首選SHARP及三菱。而今次到港嘅M760，就係取材自日版DoCoMoD253i而成，唔好以為三菱只係將舊機改裝，其實D253i都只係10月先喺日本開賣！M760與D253i外形基本上一樣，只係日本版機身顏色有藍、紅及金三色，GSM版本只有銀黑色，睇落較為普通，唔夠日本版咁sharp！之但係M760始終都係三菱第一部日本以外嘅伸縮機種，總算有一定新鮮感，不過手感就只係一般，雖然推到盡時會Lock實，可惜未推實時非常鬆，虛虛浮浮感覺好唔實在！</p><p>兩吋大芒快夾爽</p><p>M760機身唔算大，就算男女拎上手都幾啱手型，認真抵讚！全機最搶眼都係個兩吋大嘅芒，26萬色加上176×240像素，差唔多佔去成部機嘅面積，而表現亦非常光猛，就算兩吋大再加上126萬像素鏡頭，反應一樣夠爽，無論係影相定拍片，搖來搖去個畫面一樣跟到足。同之前M900一樣，都係用上富士CCD鏡頭，雖然實際像素63萬，再「谷」到去126萬像素，不過效果都拍得住百萬像素！可惜由於芒大關係，機面上按鈕就慘遭「壓迫」，變得細細粒，少少空間重要有十字掣同六個功能掣，直情好似沙甸魚！</p><p>鎖相鎖電郵保私隱</p><p>M760聲效亦都值得留意，用上64和弦，兼且內置MP3播放，出聲位就靠晒機背喇叭。雖然喇叭Size唔算大，不過就「氣量」十足，開到盡真係搏晒老命咁播，所以建議唔好開到最大，因為少少拆聲就會跟住嚟。而另一個好玩嘅地方就係，內置有「私隱保障」程式，只要輸入密碼，就可以Lock晒所有Email、MMS、相片、短片，每次都要先輸入密碼，就算畀啲手多多嘅朋友拎咗部機，都唔怕佢會睇到你啲私隱，非常實用！</p><p>Profile</p><p>制式：GSM900/1800/1900三頻&#13;<br> 顯示器：26萬色/176×220像素/TFD&#13;<br> 鏡頭：126萬像素CCD（有效像素63萬）&#13;<br> 記憶體：19MB&#13;<br> 功能：64和弦、MP3播放、紅外線、JAVA、私隱程式&#13;<br> 備用時間：60-200小時&#13;<br> 通話時間：2-4小時&#13;<br> 體積：98×47×25mm&#13;<br> 重量：115g&#13;<br> 查詢：23939711（S-TELECOM）&#13;<br> $4,080</p></body></html>