<html><header><meta charset="utf-8"><title>輸波賴球證 - 左丁山</title></header><body><h1>輸波賴球證 - 左丁山</h1><p>做冬之日，人人望返屋企與家人吃晚飯，財經記者諗住領匯上市失拖，大新聞暫告一段落，可以暫時鬆一口氣啦。領匯呢齣戲，劇情峯迴路轉，財經記者做到氣咳，都希望聖誕假期例淡，休息片刻。點知房委會?房屋局唔多通氣，十二月二十一日冬至，竟然周圍call財經編輯開吹風會，編輯真係多得佢唔少。</p><p>消息人士有乜嘢講呢，就係三幅被：（一）假如盧少蘭上訴、失敗；（二）假如盧少蘭唔上訴；（三）假如盧少蘭上訴，贏埋官司。在每一項假設之下，領匯如何重新上市。其實好多財經界人士已經去咗放假，放風目的不太彰顯，點都係要「等候果陀」，睇盧婆婆點樣行動先啦，咁心急叫人去聽briefing，試問做到乜嘢效果出嚟呀？&#13;<br> 領匯上市失敗，好多人追尋死因，DavidWebb竟然拖埋證監會落水，指證監會見死不救，有得救唔去救。股壇長毛素來敢言，有時比較出位，好似領匯呢單嘢咁，喂，顧問隊伍粒粒皆星，點解自己唔去救，反為賴咗公證人——證監會——呀？不妨再睇吓呢隊皇馬銀河星系嘅陣容，聯席全球協調人：GoldmanSachs、滙豐、UBS，都係世界級巨型銀行。管理人法律顧問：Linklaters（香港法律）、Shearman&amp;SterlingLLP（美國法律）；物業賣方（即房委會）之法律顧問：CliffordChance；聯席全球協調人法律顧問：Allen&amp;Overy；信託人之法律顧問：Simmons&amp;Simmons。三間銀行加五間律師樓，陣容勁過施丹、朗拿度、魯爾、碧咸、卡洛斯、費高六條煙，領匯出事，竟然賴證監會？唔通上述嗰班明星級銀行律師行就完全冇錯？DavidWebb做事要公道啲，唔好因為佢哋名氣太大而調轉槍頭至得㗎。</p></body></html>