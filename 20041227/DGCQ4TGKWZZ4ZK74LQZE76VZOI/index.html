<html><header><meta charset="utf-8"><title>聖誕特驅：<br>無牌女車手獲邀日本越野賽香港第一人</title></header><body><h1>聖誕特驅：<br>無牌女車手獲邀日本越野賽香港第一人</h1><p>飛沙走石玩到污糟邋遢，左飛右跳隨時跌到損手爛腳，加上需要強勁嘅體能。越野電單車似乎唔係好啱女仔玩。不過唔啱玩唔代表玩唔到，Suki玩越野電單車玩咗10年，重玩得好叻，叻到成為第一位被日本MotocrossGP大賽邀請參賽嘅香港人。呢位全港唯一越野女車手令人刮目相看，更令人難以置信嘅係原來佢無電單車牌！&#13;<br>&#13;<br>記者：馬慶武　攝影：陳智良</p><p>飛Jump？小兒科啦！</p><p>Suki雖然無電單車駕駛執照，但經過10年鍛煉嘅技術及多次內地比賽嘅經驗，足以令佢被日本MotocrossGP大賽邀請，同世界頂尖車手同場較技。&#13;<br> &#13;<br> Suki剛參加完嘅係MFJ全日本Motocross選手權比賽。由03年開始，賽會更邀請海外女車手參加LadyMX85cc組比賽。被邀請參賽嘅車手都要有一定比賽經驗及戰績。今年只有香港、泰國兩個亞洲地區女車手被邀請參加。Suki更係第一位兼唯一一位出席呢項比賽嘅香港人。&#13;<br> 「香港真係無乜女仔對越野電單車有興趣，就算貪得意想玩吓，試玩一次之後都會怕怕，可能因為怕污糟，又可能因為本身體力、意志應付唔嚟。」</p><p>80cc啱女仔玩</p><p>唔怕傷最怕揸出街</p><p>Suki自10年前被細佬朱仔感染，對越野電單車一玩鍾情之後，憑住唔怕傷唔怕跌兼唔怕污糟嘅堅強意志，練出一手好技術。近年Suki更辭去酒吧工作，嚟到一向玩開嘅越野場地幫手教車，實行全情投入越野電單車嘅世界。&#13;<br> 「咁你平時都係揸『爬雞』代步㗎啦？」&#13;<br> Suki答得淡淡然：「我無電單車牌㗎！香港車多人多，啲司機駕駛態度又差，揸電單車好危險㗎！喺呢度飛嚟飛去雖然都有受傷危險。但係呢度有救護站，又有認可急救資格嘅導師駐場。只要着晒安全裝備，量力而為，一定安全過喺街左穿右插！」&#13;<br> 原來無電單車牌，都一樣可以喺越野場地玩越野電單車，重可以玩到落場比賽㖭！真巴閉！</p><p>細佬變啓蒙老師</p><p>揸15分鐘＝跑步45分鐘</p><p>喺電視睇過好多越野電單車比賽片段，最想學就係車手們嘅飛Jump動作。&#13;<br> 「開頭都好鍾意玩飛Jump㗎！不過慢慢就會發覺飛Jump並唔係最刺激，反而會研究過彎、加速技巧，所以𠵱家我最鍾意係玩比賽。尤其係出外比賽，可以喺唔同國家車手身上偷師。好似對上一次去日本賽GP，有美國、加拿大呢啲世界頂級車手參加，甚至亞洲區最強嘅日本車手技術都好好，雖然嗰次有三十幾架車參賽，我只係以二十幾名完成賽事，但真係學到好多嘢，對日後嘅比賽會更有信心！」&#13;<br> Suki重話鍛煉體能更加係玩越野電單車嘅必做項目。&#13;<br> 「只係玩15分鐘越野電單車，就相等於我跑咗45分鐘步咁攰，可想而知體力消耗係幾咁驚人。對住外國車手，除咗輸技術之餘重輸埋體能，所以明年如果再參加，之前要勤操車之餘，重一定要狂練體能至得。」</p><p>外剛內柔嘅Suki</p><p>$160包學包玩</p><p>如果你想一嘗越野電單車飛馳滋味，可參考大會提供的訓練課程：&#13;<br> 越野綿羊訓練證書課程：初級$390，中級$400，高級$410（每課3至4小時）&#13;<br> 越野電單車訓練證書課程（參加者需持有綿羊課程證書或棍波電單車執照）：$400/單元課程，$1,300/證書課程共4課（每課2小時）&#13;<br> 一日試玩套餐：$160包括30分鐘教學，30分鐘試玩，另加$80多玩一回合，加$78送BBQ套餐。&#13;<br> &#13;<br> HongKongSupercross&#13;<br> 地址：粉嶺坪輋恐龍&#13;<br> 坑泥路415-418號&#13;<br> 電話：26598111&#13;<br> 營業時間：11:00am-11:00pm（逢星期四休息）&#13;<br> 網址：www.hksx.net</p><p>全港唯一合法越野場地</p><p>Suki工作嘅越野電單車場，係全港唯一合法嘅越野電單車場地。場地合乎國際FIM安全標準，場內更有急救室、浴室等設備，參加者毋須擁有電單車牌都可以喺場中飛馳。不過初學者需要報讀不同課程，經專業導師指導後先可以喺場內玩。如無電單車牌，就先要報讀越野綿羊課程。擁有棍波電單車牌者就可以直接報讀越野電單車訓練證書課程。畢業之後就可以自己租車落場飛過夠喇！另外Supercross重提供一日越野試玩套餐，學吓玩吓重有得BBQ，最啱一家大細、三五成群放假入嚟玩。</p><p>無車牌?唔識踩單車都玩得</p><p>試玩前做足安全措施</p><p>越野電單車唔同街爬</p><p>雖然Suki揸嚟飛嘅爬山車同街度見到嘅街爬差唔多樣，但係原來呢度嘅爬山車Setting同「街爬」好唔同。&#13;<br> 首先125cc嘅二衝爬山車最大馬力已達40匹，死氣喉亦不設滅聲部件，令力量輸出更直接。避震調校得較硬，本身嘅行程亦較長，以應付飛Jump落地嘅強大重力，加上無頭尾燈無匙膽盡量偷輕，所以呢類專業爬山車好難喺運輸署出到牌喺街行，而行街嘅「街爬」亦都唔適合喺越野場地玩。想長期玩嘅朋友除咗可以喺場內租車外，HongKongSupercross亦有大量二手車出售，車價由五、六千至萬幾蚊不等。視乎年份新舊而定，買咗車之後每次嚟玩都只需畀$110蚊租場費就可以玩足全日，化算好多。</p></body></html>