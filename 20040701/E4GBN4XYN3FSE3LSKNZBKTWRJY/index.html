<html><header><meta charset="utf-8"><title>七一盛事 - 陳也</title></header><body><h1>七一盛事 - 陳也</h1><p>今天無論有多少人上街，都有可能出現下列狀況，不妨度定應變措施：&#13;<br> 一．警方奉旨篤數，將遊行人數宏觀調控在他們理想的數字之間，市民為幾萬個人頭勞氣不值得。不如估吓，警方公布的數字，會不會連零頭也計埋出來？係就可以開盤，好玩過賭歐國盃。&#13;<br> 二．遊行隊伍所經的鬧市，相信會有「維園阿伯」罵街撩火頭，遊行人士若然沉不住氣還火，就正中下懷，被指為刁民，壞了平和的遊行目標。因此，面對惡形惡相的挑釁，就當他們是「陳壽山」，他愈惡，代表你老婆愈賢淑個女愈靚，冇壞。&#13;<br> 三．以董建華為首的班子，受北大人指使，避免火上加油，一百八十度變臉，平時囂張大鼻的高級公僕，忽然會對市民的不滿深表關注，滿嘴好說話。聽其言觀其行，市民受寵若驚，以為訴求得米就太早表錯情。高級公僕變招，乃係收了人工做戲，觀眾千祈咪當真。叫他們落台，是市民合法合理合情的心聲，唔使畀面。&#13;<br> 四．遊行人數幾多都好，一定會有擦鞋仔大唱歪調，說五十萬、三十萬、十萬人上街，都是少數，不能代表沒上街那六百幾萬市民。反駁這麼反智的言論很費事，就算六百萬人上街，唔代表十三億中國人的意願。就算十三億中國人上晒街，唔代表全球六十億人口……沒完沒了，睬佢都儍。遊行不是吹雞晒馬，沒可能一個人話晒事。集眾人力量，打造七一傳奇。一年一度的人肉長城，是炎炎夏日最頂癮的盛事，實在值得每年這樣子「㷫」回歸。</p></body></html>