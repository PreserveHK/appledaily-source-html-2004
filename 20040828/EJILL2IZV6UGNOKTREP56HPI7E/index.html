<html><header><meta charset="utf-8"><title>　　王冬勝有獎問答 - 李八方</title></header><body><h1>　　王冬勝有獎問答 - 李八方</h1><p>平日銀行公會例會，傳媒行家一般只會關注經濟前景、利率走勢及銀行業界情況，但噚日一班走開銀行beat嘅行家突然好關注一個問題，就係「究竟一桶石油有幾多加侖？」&#13;<br> 原因同近期油價波動有關，皆因銀行公會主席王冬勝，近日俾行家問得太多油價高企對經濟有乜影響，所以要考番班記者，佢話「你哋成日問，每桶油價升到幾高幾高，咁你哋又知唔知一桶油有幾多加侖？」佢重預備咗渣打銀行紀念品──耳筒一個作獎品。&#13;<br> 真係有啲「丟架」，全場無人答得出，於是王冬勝就畀幾個答案大家揀，正確答案係四十二加侖，在場有四位行家估中。但有啲行家唔忿氣，問番王冬勝，係幾時知道一桶油有四十二加侖。王冬勝好得戚咁話：「總之早過你啦！」&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>