<html><header><meta charset="utf-8"><title>　　商台風波主持背後嗌交 - 李八方</title></header><body><h1>　　商台風波主持背後嗌交 - 李八方</h1><p>鄭經翰聲言俾人搶咗支咪，所以先去參選立法會，不過八方聽聞，商台「風波裡的茶杯」新主持勞浩榮同蔡文堅拍檔做節目嘅背後，亦唔多咬弦，經常嗌大交，有時會當眾企喺人來人往嘅走廊爭執半個鐘都做得出，搞到有次要上司Rita（營運總裁陳靜嫻）開聲，叫佢兩個不如入房閂埋門講。&#13;<br> 點解搞成咁，有商台老友感歎，鬼咩，蔡文堅係商台新聞部副總監，做新聞出身，有好多原則要守，主持烽煙節目當正係報新聞咁，勞浩榮則一直係《風波》監製，蔡文堅每次聽到勞浩榮以主觀角度評論事件就扯火，好似有次講到廉署搜報館事件，勞浩榮講咗句，話可能特首董生有份參與事件決策，事後同蔡文堅嘈咗半個鐘，蔡文堅話佢身為傳媒人，唔可以冇證冇據講嘢。&#13;<br> 可能連Rita都頂唔順，佢最近話，勞蔡兩人會調離《風波》。但烽煙節目太「理性」，同聽眾有距離，都係大班講得好，做節目要用個「心」嚟做先會成功。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>