<html><header><meta charset="utf-8"><title>　　一代馬王靚蝦王遊街 - 李八方</title></header><body><h1>　　一代馬王靚蝦王遊街 - 李八方</h1><p>雅典奧運如火如荼，香港乒乓隊勇奪男雙銀牌，算係有所交代。八方忽發奇想，奧運有馬術項目，點解唔搞埋賽馬？話晒賽馬都係全球普遍而且源遠流長嘅運動，一定會廣受歡迎。更加重要嘅係，若然下屆北京奧運真係破天荒創辦賽馬項目，香港賽馬水準咁高，都多一個染指獎牌嘅機會。<br> &#13;<br> <spanclass>對住賽馬投注額𢱑爆頭 &#13;<br> 香港賽馬水準有幾高，喺四年前已經證明咗。冇錯，八方講嘅係一代馬王「靚蝦王」。出生於澳洲嘅「靚蝦王」喺二○○○年六月四日遠征東瀛，角逐日本好高榮譽嘅一哩錦標安田紀念賽，結果力挫日本佳駟掄元，威盡世界馬壇，成為香港第一匹勝出海外大賽嘅戰駒。&#13;<br> 年屆九歲嘅「靚蝦王」已經退役，不過呢匹贏過十二次頭馬嘅良駒，陣上英姿仍然深受馬迷懷念。馬會有見及此，就安排咗「靚蝦王」喺聽日同廣大市民會面。聽日下晝四至六點，一輛特別設計嘅透明「馬車」會載住「靚蝦王」去到銅鑼灣世貿中心門口，同大家見面。&#13;<br> 八方都好想一睹馬王嘅風采，不過又覺得，天時暑熱，山長水遠帶隻老驥出來遊街示眾，唔知馬兒自己點諗？八方明白馬會面對江河日下嘅賽馬投注額真係𢱑爆頭，之但係想靠「靚蝦王」嚟力挽狂瀾，未免有啲異想天開囉！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>