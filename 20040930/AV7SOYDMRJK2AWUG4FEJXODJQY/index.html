<html><header><meta charset="utf-8"><title>　　周東山僱主好榜樣 - 李八方</title></header><body><h1>　　周東山僱主好榜樣 - 李八方</h1><p>喺勞工處做咗三十六年嘅前任助理處長周東山，退休後開咗間語言教學中心，佢噚日除咗同八方講咗好多不滿教統局嘅話外，另方面又話佢因為喺勞工處做過，更加要做個好僱主，所以喺佢間語言教學中心教書嘅教師，所享嘅福利真係好好。&#13;<br> 周東山話，佢為咗吸引最好嘅人才，所以教師嘅薪酬比市面多三成，兼且每半年分花紅一次；佢哋重享有一個月年假，重要係未包括公眾假期；而教師做夠三年，校方重會將強積金供款率嘅資方部份，由百分之五提高至百分之七點五。&#13;<br> 點解要立志做好僱主？周東山話「以前勸老闆要善待僱員，成日俾人笑，話你（周東山）唔係老闆，梗係咁口響。」&#13;<br> 所以𠵱家梗係要反擊啲無良僱主，做個好榜樣啦！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>