<html><header><meta charset="utf-8"><title>　　楊永強含淚說再見<br>　　李國章、何志平啞仔食黃連 - 李八方</title></header><body><h1>　　楊永強含淚說再見<br>　　李國章、何志平啞仔食黃連 - 李八方</h1><p>董特首今日率領大隊人馬上京朝聖，咁大棚香港官商名流、傑出人士坐埋一架飛機，八方驚過佢，唔怪得好多叻人好似唐英年咁都先行一步，上咗北京等大軍殺到。&#13;<br> 以胡溫曾為新領導核心嘅黨中央口口聲聲話要視港澳為「嶄新課題」嚟對待，今日喺人民大會堂分分鐘有最新指示畀董曾唐及一眾香港棟樑，可惜時不我與，阿董兩個契仔梁錦松同楊永強以及契女葉劉淑儀都先後下台，冇緣親近領導。&#13;<br> 儍強又的確係斯人獨尷尬，因為佢嘅任期到下個星期初屆滿，本應可以上京，做埋最後一場大戲，但係唔知係北京冇請柬，抑或佢醒目，前兩日自己閃開，去咗新西蘭訪問四天，同當地醫療領袖分享對抗沙士經驗喎。嗱，呢啲真係叫做到最後一分鐘，鞠躬盡瘁啦！&#13;<br> 儍強真係忍着淚說再見。因為舊年搞掂咗沙士之後，佢一直以為可以大步檻過，同老董共同進退，做到○七年先至寫回憶錄，點知立法會報告一出，佢先知自己唔下台唔得，老董都保佢唔住。不過佢臨尾都算灑脫，話走就走，冇再拖累民望低無可低嘅老細，可惜老董咁都唔賣最後一個人情，畀佢幫手選繼任人。結果儍強叫老董唔好迷信醫生，佢就偏偏要搵醫生；儍強話某某人可能有問題，上咗位會有好多狗仔隊跟，老董偏偏話唔怕，死牛一邊頸唔聽儍強講。真係有心向明月，明月照坑渠。</p><p><spanclass>老董臨尾先交到名 &#13;<br> 老董嘅領導能力，其實不必有幻想，否則黨中央點解喺四中全會通過嘅《決定》文件中，都話要幫佢提高管治水準。今次搵人替阿強，又係等到最後一刻先至交到功課，如無意外，個候選人嘅大名已經交咗上北京，𠵱家大家等公布。何兆煒就快有新老細，唔知佢點諗呢？&#13;<br> 到咗呢個階段，李國章同何志平兩位有醫生背景嘅局長都可以唞啖氣，唔使俾班記者日追夜追，問佢哋會唔會接儍強棒？八方聽聞，老董好似冇搵過佢哋，正式神女有心，重俾人唱成大熱，你話係咪啞仔食黃連，有苦自己知；重有人話李國章扭計，要拆局先肯做，就更好笑。&#13;<br> 李何兩人都有意角逐下任特首，阿瑟王連陳日君都敢硬碰，而肥平就求得下下籤都冇事，可見兩人政治手腕甚高，老董點會畀機會佢哋大展身手呢，要提攜都提個會感恩嘅人啦。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>