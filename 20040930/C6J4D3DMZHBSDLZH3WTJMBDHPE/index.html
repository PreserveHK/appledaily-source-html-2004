<html><header><meta charset="utf-8"><title>　　馬時亨錫老婆多過領導人 - 李八方</title></header><body><h1>　　馬時亨錫老婆多過領導人 - 李八方</h1><p>財經事務及庫務局局長馬時亨馬不停蹄，周二上晝喺東京見完財務大臣谷垣禎一，下晝就已經返抵香港，八方知佢有事唔上京，咁重返嚟做乜鬼？&#13;<br> 原來馬仔係一位愛妻之人，佢早前答應同嬌妻喺八月底去旅行，後嚟有事甩底去唔成，於是延期一個月，改九月底出發。點知呢次重大鑊，阿爺吹雞叫集隊上京，馬仔當然知道面聖緊要，但係老婆更緊要，機票酒店又交晒錢，於是喺權衡輕重之下，毅然向老董繼續請假，呢個真係可以叫做不愛江山愛美人，馬太個心肯定好甜。&#13;<br> 另一個不愛領導嘅係葉澍堃同曾俊華，葉局長一早攞咗假，呢兩日都唔喺香港；至於鬍鬚曾就好耐之前答應咗出席香港工商界經濟論壇今晚嘅晚宴，重要演講，所以唔好意思臨時換人。&#13;<br> 鬍鬚仔冇所求，所以守承諾，但今晚夜，可能好多工商界都唔會出現，因為對好多人嚟講，上京朝聖大過天啦。&#13;<br> （圖）馬時亨今次為咗愛妻唔上京朝聖，真係可謂不愛江山愛美人。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>