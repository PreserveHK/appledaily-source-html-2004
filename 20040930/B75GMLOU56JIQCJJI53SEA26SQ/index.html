<html><header><meta charset="utf-8"><title>　　特區政府拔毛何其難 - 李八方</title></header><body><h1>　　特區政府拔毛何其難 - 李八方</h1><p>長毛梁國雄（圖）企硬唔肯死跟立法會個誓詞宣誓，係要加多幾句向中國人民同香港人民效忠，睇嚟佢呢鋪真係豁出去，就算被革除議員嘅席位都話知你，重諗住同立法會秘書處打官司。&#13;<br> 長毛雖然搞搞震，不過都算盡責，一日重係候任議員，都好用心為居民服務，好似今朝早咁，佢就喺大圍火車站約咗官員會面，講講火車站附近嘅綠化問題。&#13;<br> 不過政府唔好以為長毛宣誓失效，冇咗議席就可以鬆一口氣，何秀蘭、黃成智同埋葉國謙亦都唔好以為，有機會補選執死雞，因為八方估計以長毛咁嘅性格，一定會再參選，然後再贏多次，分分鐘重多咗票，如果立法會又唔畀佢宣誓，只會令以上嘅程序不斷重複，直至長毛輸咗或者政府軟化為止。&#13;<br> 長毛冇回鄉證冇得上京，八方記得手持英國護照嘅大狀吳靄儀嘅回鄉證都已到期，今年初上京想參加一個CEPA會議都被拒諸門外，唔知今日佢阿姐攞乜嘢證件入境呢？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>