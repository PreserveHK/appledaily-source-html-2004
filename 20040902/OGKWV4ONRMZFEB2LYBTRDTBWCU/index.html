<html><header><meta charset="utf-8"><title>馮仁昭四圍超：Edison周杰倫阿樂波場泯恩仇</title></header><body><h1>馮仁昭四圍超：Edison周杰倫阿樂波場泯恩仇</h1><p>周杰倫、陳冠希（Edison）、余文樂、房祖名同森美，前晚約埋一班工作人員去窩打老道YMCA青年會嘅六樓運動場打籃球，成班後生仔精力充沛，打足三粒幾鐘至曲終人散。&#13;<br> 前晚十一點幾，成班男星已經打緊波，佢哋包晒成個運動場嚟比賽，大堂重有五個保安看守，直至約凌晨兩點，Edison攬住個籃球一馬當先落樓，重同記者揮完手先上車。冇幾耐森美同阿樂落樓，包尾離場嘅就係用毛巾包頭嘅周杰倫同房祖名。&#13;<br> 周杰倫、阿樂同Edison因為拍攝《頭文字D》結片緣，早排有報道話Edison俾同片演員杯葛，如果真嘅話，前晚Edison就唔會同周杰倫佢哋打波啦！<br> &#13;<br> <spanclass>「杯葛係小朋友嘢」 &#13;<br> 此外，阿樂前晚出席《903萬人迷大作戰》，年前佢同Edison發生撞膊事件，DJ少爺占問阿樂當日Edison喺佢耳邊講啲乜？佢話：「咁耐唔記得啦！」而阿樂對於Edison俾《頭》片演員杯葛嘅傳聞就話：「杯葛係小朋友嘢，大家係大人，唔會做呢啲嘢。」對於Edison話同佢唔係食飯嘅朋友，阿樂就話：「朋友唔一定要出街食飯。」<br> &#13;<br> <spanclass>Isabella高空影相夠淡定 &#13;<br> 梁洛施（Isabella）嘅處女EP推出三星期以嚟成績唔錯，近日唱片公司重新印製推出第三版，無論喺封套同隨碟附送嘅禮物都同之前唔同，尤其係唱片封套相，Isabella着咗一條粉紅色嘅背心裙，坐喺三十呎高樓上擺甫士，連在場嘅工作人員都為佢抹一額汗，但Isabella就面不改容，我馮仁昭都好佩服佢。</spanclass></spanclass></p><p><spanclass>王力宏背阿妹咀靚女 &#13;<br> 最新一期台灣《壹週刊》偷影到王力宏啱啱禮拜日趁住緋聞女友張惠妹嚟香港做嘢，同混血靚女約會嘅相，之後坐的士送個女仔返屋企，佢哋落車後喺街邊又攬又錫。王力宏噚日透過新力唱片公司，話個女仔叫Zoe，係佢好耐冇見嘅好朋友，佢兩個只係禮貌性goodbyekiss，希望件事唔好對女方造成困擾喎！<br> &#13;<br> <spanclass>劉浩龍見翻版碟開心 &#13;<br> 劉浩龍噚日去九龍灣出席商台節目《K饉40》，佢話媽咪最近有個朋友喺內地買咗隻碟畀佢簽名，點知原來係翻版碟，佢梗係唔簽啦。劉浩龍話：「其實心情都幾矛盾，一來好開心，有翻版即係有市場，不過翻版始終都唔好，我重無端端做咗滾石歌手，同埋可以同歌神許冠傑同一隻碟囉！」<br> &#13;<br> <spanclass>有線東森今進軍美洲 &#13;<br> 有線衛視新知台同東森電視合作，今日開始喺美洲同南美地區播放，為有線邁向國際化發展跨進重要嘅一步。有線節目部執行董事徐小明話好多香港藝人去美洲登台，佢哋喺香港嘅消息有助增加喺當地嘅知名度。&#13;<br> 而任賢齊、朱茵、黃貫中同何超儀得知呢個消息都好開心，認為可以幫到佢哋開拓海外市場。</spanclass></spanclass></spanclass></p></body></html>