<html><header><meta charset="utf-8"><title>Nokia3220狂閃鹹蛋超人</title></header><body><h1>Nokia3220狂閃鹹蛋超人</h1><p>呢部鹹蛋超人3220，喺Nokia網頁上已經發布咗一段時間，當一眾傳媒都追住香港代理查問推出日期之際，先達手機舖粒聲唔出就有水貨登陸香港，效率之快真係抵讚。講番部機，外形雖然都係一貫Nokia直身機風格，不過顏色襯得相當好睇，感覺夠晒夏天，十足十沙灘男孩咁款。不過最有型都係機身兩側之閃燈，每邊兩盞超大閃燈，與鹹蛋超人倒有幾分相似，來電時勁閃，黑麻麻嗰陣就真係Yeah到震。而功能上就有30萬像素鏡頭、MMS、Java及支援Midi鈴聲，始終3220對象都係年輕用家，功能上未算最出色，只要一個「型」字，已經足夠令人拎銀包出嚟。最後一提，今次3220乃外國水貨，並不支援中文顯示，啱用與否就要諗清楚！&#13;<br> 記者、攝影：劉耀祥&#13;<br> &#13;<br> <b> PROFILE</b> &#13;<br> 制式：GSM三頻&#13;<br> 顯示器：6萬5色/128×128像素&#13;<br> 鏡頭：30萬像素&#13;<br> 功能：Xpress-on換殼、MMS、50秒短片、XHTML、Java、Midi鈴聲&#13;<br> 備用時間：350小時&#13;<br> 通話時間：3.5小時&#13;<br> 體積：104.5×44.2×18.7mm&#13;<br> 重量：86g&#13;<br> 查詢：27872282（全新世界）</p></body></html>