<html><header><meta charset="utf-8"><title>AV陳列室：<br>流動DC無限拍片$880過足導演癮</title></header><body><h1>AV陳列室：<br>流動DC無限拍片$880過足導演癮</h1><p>一直以嚟，以WebCam為藍本嘅廉價流動DC，都積極加入多種功能，賣相亦愈做愈好，除CMOS同CCD外，其他方面可算追得愈嚟愈貼。最新一輪攻勢向動畫拍攝埋手，有聲有畫重可以無限任影，包你拍到過癮為止，而所費亦只係幾百蚊，連學生哥都可一嘗自編自導甚至自演嘅樂趣。&#13;<br>記者、攝影：徐影龍　&#13;<br>ImageGirl：Suki</p><p>今日介紹嘅係Z-CyberGrandPix，千祈咪睇小呢類幾百蚊嘅流動式WebCam，除咗相片解像度及質素愈嚟愈高外，連一向視為禁區嘅無限動畫拍攝都有埋，難度高在要喺低成本內，做到講求處理器能力、需較多緩衝記憶體嘅動畫拍攝，甚至達到貼近DVD質素嘅640×480解像度，的確吸引到唔少嫌DC貴嘅入門級用家。&#13;<br> &#13;<br> <spanclass><fontstyle>無限動畫影爆卡  &#13;<br> 論外形，GrandPix比一般Cam仔優勝，其黑色光面殼足以擺脫平價貨嘅低劣形象，而且細小機身加揭開式LCD，亦算幾好揸手，加上按掣編排不俗，就算單手操作都冇問題。拍攝質素方面，基本上為200萬像素CMOS，不過經插補計算，最高可達2,304×1,728（400萬像素），雖然畫面同真正400萬像素DC有差距，不過對攝影初哥或電腦新手嚟講，都慳番唔少時間執相，直駁Printer就印到心愛靚相。&#13;<br> 至於動畫拍攝方面，由VCD級（320×240/15fps），到貼近DVD級（640×480/10fps）都有提供，而且全部均可收錄埋現場聲音，兼可影爆張SD卡為止，唔似以前得幾十秒咁短癮。</fontstyle></spanclass></p><p><spanclass><fontstyle>軟件實用兼好玩  &#13;<br> 除拍攝外，GrandPix重有齊錄音及流動儲存器功能，前者可充當數碼錄音筆咁用，返學、開會時大派用場。至於後者則可以USB接駁電腦，隨時抄寫資料至Cam內，甚至乎做埋SDCardReader都重得。&#13;<br> 跟機附送ArcSoft多款實用軟件，如《PhotoImpression》、《VideoImpression》等相片及影片剪輯軟件，用家大可發揮無盡創意，自製得意影像作品留念。不過講到最過癮，肯定係《FunHouse》，入面有大量背景圖案，俾你Key入親朋戚友嘅樣上去搞作一番，令佢變身成總統、美人魚、運動明星等人物，收件人肯定笑到碌地。</fontstyle></spanclass></p><p><spanclass><fontstyle>Profile  &#13;<br> 感光元件：200萬像素（可插值至400萬）&#13;<br> 變焦：4×數碼&#13;<br> 動畫：最高640×480（10fps）&#13;<br> 屏幕：1.5?LCD&#13;<br> 儲存：內置16MB、SD卡&#13;<br> 電源：2A×2　體積：80×79×32mm&#13;<br> 重量：120g（未計電池）&#13;<br> $880&#13;<br> &#13;<br> ANA電腦&#13;<br> 查詢電話：27203983</fontstyle></spanclass></p><p><spanclass><fontstyle>拍片DC選擇多  &#13;<br> 不論係用CMOS或CCD作感光元件，市面上都有唔少機種兼顧埋拍片要求，由外形到機能都有分異，價錢當然亦有別，用家可按喜好慢慢揀。</fontstyle></spanclass></p><p><br> <b> 查詢</b> &#13;<br> （a）華仁會（23980280）&#13;<br> &#13;<br> （b）寶駿電腦（27210066）&#13;<br> &#13;<br> （c）高傑電腦（27409999）</p></body></html>