<html><header><meta charset="utf-8"><title>一味窩輪：博中移動Put揀9908</title></header><body><h1>一味窩輪：博中移動Put揀9908</h1><p>個市又雞毛鴨血，恒指跌幅超過300點，連萬一點都守唔住。33隻恒指成份股，冇隻升，唔跌嘅1隻都搵唔到，其他二三線股與國企股，跌勢更加慘情。&#13;<br> 𠵱家要喺窩輪市場搵食，非常困難。夠膽嘅就向Put輪埋手，但除非係職業炒家，否則一般散戶都好少玩，而且有啲藍籌，估中佢嘅走勢向下，都冇法子賺錢，因為佢哋冇適當嘅Put輪上市。&#13;<br> 聯通（762）最低5元，跌達1成，收5.20元，仍跌5.5%，跌幅大過恒指，估中都冇用，因為Put輪得隻9960，全日零成交。隻輪11月到期，按盤價1.80元，溢價13.5%，槓桿率2.9倍，就算有成交，吸引力都係麻麻。&#13;<br> 中移動（941）收19.25元，跌50仙，跌幅細過聯通，博佢跟住聯通跌落去，揀Put輪炒，9518同9908諗得吓。9518輪價62仙，8月到期，溢價2.3%，槓桿率3.1倍。9908輪價31.5仙，10月到期，溢價7.3%，槓桿率6.1倍。&#13;<br> <br> <spanclass>滙控Put輪9400諗得吓 &#13;<br> 滙控（005）係比較跌得小嘅大藍籌，收109.50元，跌1元。個市若然繼續尋底，滙控都好難有運行，亦可能係要滙控跌埋，個市先至叫做見底。&#13;<br> 搵滙控Put輪玩幾日，9400同9690諗得吓。9400下月到期，輪價2.175元，溢價1.1%，槓桿率5倍。9690輪價1.37元，10月夠鐘，溢價2.9%，槓桿率8倍。&#13;<br> 章盛</spanclass></p></body></html>