<html><header><meta charset="utf-8"><title>索償代理 - 左丁山</title></header><body><h1>索償代理 - 左丁山</h1><p>美國民主黨副總統候選人愛德華茲係好成功嘅律師，美國傳媒報道佢有近五億港元身家。愛德華茲只得五十一歲，九八年做參議員，薪水比較低，所有家財都係佢自北卡羅連納州大學（米高佐敦係校友）法學院畢業，至到一九九八年之間，唔夠二十年，搵番嚟嘅，你話佢幾識搵錢？佢嘅秘訣就係打賠償官司，工業意外、醫生錯失、交通意外等等造成嘅重大身體損傷，輸咗官司就冇錢，贏咗就分成三分一。即係話，愛德華茲打賠償案，係一等一高手。&#13;<br>英國、香港啲律師，睇見愛德華茲咁發，只能得個恨字；香港啲工傷賠償計算，好科學化，將原告嘅受傷前每年收入乘以餘生工作年期，再用一個利率打折扣（即係計番未來現金流嘅現值）。美國啲陪審團鍾意鋤強扶弱，懲罰啲大公司，所以賠償額特高。另外，香港啲律師唔可以與原告分帳呢。</p><p>正因為香港啲索償官司冇乜行當，近年興起一啲索償代理人行業（recoveryagent），呢啲人公然去公立醫院派傳單，宣傳代理索償。呢個行業原來係冇王管嘅，任做唔嬲，能夠代傷者向保險公司傾掂，攞到賠償，就收佣三成，攞唔到就唔收錢。咁樣講，傷者咪有着數？且慢，律師F話：「索償代理人最緊要做生意，密食當三番，最好就係快刀斬亂麻，同保險公司傾掂一個數目，立即收錢收佣，而呢個數目可能係低於傷者嘅應得賠償，只不過一般工人對法律知識唔熟，容易俾索償代理人說服而已。」左丁山對此矇查查，聽完律師F講，先知道工人受傷、交通意外受傷，都可以為他人作嫁衣裳，放錢入人哋個袋。</p></body></html>