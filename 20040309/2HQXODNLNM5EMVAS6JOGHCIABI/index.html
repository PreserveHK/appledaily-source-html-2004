<html><header><meta charset="utf-8"><title>艾絲莉茱爾行動不便抬住打氣</title></header><body><h1>艾絲莉茱爾行動不便抬住打氣</h1><p>都有一排冇出過嚟嘅荷李活女星艾絲莉茱爾(AshleyJudd)，前日去咗睇肯塔基州立大學對佛羅里達州立大學嘅籃球比賽。早前整傷咗左邊小腿嘅艾絲莉，本來諗住靜靜哋睇賽事，點知肯塔基州立大學嘅啦啦隊員知佢行動不便，喺半場休息時專登搵人抬住佢出場打氣。有艾絲莉咁落力打氣，肯塔基州立大學最終大勝對手二十分。</p></body></html>