<html><header><meta charset="utf-8"><title>地產多聲道：窩8業主　一半願割愛</title></header><body><h1>地產多聲道：窩8業主　一半願割愛</h1><p>發展商近期推盤，短時間就可以賣出大部份。好似新地窩打老道8號，十零日已經賣出三百五十伙，佔六成幾，成績好理想。&#13;<br> 原來樓盤嘅二手都好活躍，聽中原王志忠講，已經有一百八十個單位放售，等於賣出單位嘅五成一，都咪話唔厲害。&#13;<br> 窩8二手放盤，叫價通常比購入價高一成半至四成，而成功轉手有八宗，賺八到十五個巴仙。&#13;<br> 王志忠話，唔好以為賣方個個都係炒家，有啲原本計劃自住，但見有人出高價洽購，所以就沽貨賺錢。&#13;<br> 好似其中一個買家，以一百九十六萬買咗個五七三呎單位，後嚟以二百一十八萬沽出，一個禮拜賺咗二十二萬。&#13;<br> 啲一手盤都未賣完，就已經有大把二手放盤，咁樓市算唔算熾熱、炒風太勁呢？&#13;<br> 有啲業內人士開始擔心，個市可能要出現調整㖭。&#13;<br> <br> <spanclass>萬泰有天空賣 &#13;<br> 香港居住密度高，好多屋苑難見天日，但係𠵱家想擁有藍天白雲都有辦法，因為有得賣。&#13;<br> 諗到話出售天空嘅，係萬泰長沙灣郝德傑山，售樓書封面話明，skyforsale。&#13;<br> 樓書裏面有唔少相，全部係藍天白雲、碧海青天同山天相接……蘭西睇完都有啲心動。&#13;<br> 當然，發展商最終目的，梗係話畀大家聽，買咗郝德傑山，就可以擁有以上一切美景。&#13;<br> 今日樓盤會開放示範單位畀傳媒參觀。</spanclass></p><p><spanclass>用兵之際舊將回朝 &#13;<br> 市道暢旺，地產代理擴充大計紛紛出台。中原地產豪宅品牌StatelyHome，由港島擴展到九龍區。&#13;<br> 呢個豪宅品牌第一間九龍分行噚日開張，選址就係近年新興嘅尖沙嘴豪宅區。&#13;<br> 中原一姐劉瑛琳話，今年會積極拓展版圖，淨係上半年就準備開十間分行，動用資金三百萬。&#13;<br> 除咗噚日間千五呎柯士甸道舖，會喺美孚、東九龍、將軍澳、紅磡等區落點。兵力就會增多一百人。&#13;<br> 講起請人，唔知係咪市道好咗，一姐話，近排見到唔少以前嘅資深代理，重投代理。相信呢啲咁有經驗嘅代理再入行，樓市買賣會更暢旺。&#13;<br> 至於新入職嘅員工，底薪不變，但就會用獎金嚟做獎勵。例如會按促成交易金額，設定獎金或者送旅遊做獎賞，比起淨係加底薪更有推動力。&#13;<br> <br> <spanclass>戴維斯展拳腳 &#13;<br> 投資物業市場交投熾熱，第一太平戴維斯投資部，兩個月促成十三億成交，其中零售舖位部三億五，全幢商廈四億二，分層寫字樓五億三。&#13;<br> 嚟緊個個話睇好樓市，投資物業市場又潛在拓展空間。&#13;<br> 戴維斯投資部資深董事袁志光透露，公司計劃再多請至少五個人，進一步開拓包括商舖、以至寫字樓市場。屆時投資部人手會增至二十名。</spanclass></spanclass></p><p><spanclass>銀行留客免罰息 &#13;<br> 銀行借錢畀客買樓，為咗唔想佢哋短時間內轉賣，所以規定喺指定時間內贖樓，要收取罰息。不過，因樓價升得太急嘞，好多單位就算畀埋罰息，轉手都有可觀利潤，咁罰息又點可以阻止啲客提早贖樓呢？&#13;<br> 雖然係咁，但樓按始終係最穩陣嘅業務，加上銀行水浸，所以有銀行就向啲贖樓客提出，若贖樓後再買入嘅單位，都搵番佢哋做按揭，就唔使罰息。&#13;<br> 客人計落有着數，銀行又唔使擔心冇咗條財路。假如個客買入多過一件貨，銀行生意重多咗㖭，一家便宜兩家着。據聞，用呢條橋嘅係一家規模唔細嘅銀行。&#13;<br> <br> <spanclass>現金買樓又一例 &#13;<br> 香港人富有，連買樓都咁豪，一次過畀錢面不改容。&#13;<br> 世紀21新都城分行經理曹國鳳話，有客買入將軍澳南豐廣場六座六三三呎高層，一筆過畀晒一百六十四萬四。按揭？冇諗過。&#13;<br> 買家係商人，揸住三百萬，想買兩件貨收租，睇咗幾件，但係有啲業主唔肯即時收定，只有呢個制，價錢又平五個巴仙，咪嗱嗱臨扑鎚。&#13;<br> 曹國鳳話，一次過付款，喺區內唔係先例，之前有兩三單，原因係樓價跌咗咁多年，啲買家又儲到錢，所以咪可以一次過攞百零萬買樓囉！&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>