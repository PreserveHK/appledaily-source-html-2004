<html><header><meta charset="utf-8"><title>Nokia扭擰機終於蒲頭6260激變DV</title></header><body><h1>Nokia扭擰機終於蒲頭6260激變DV</h1><p>扭擰芒摺機登陸香港已經成年幾有多，一向都係韓國手機為主，歐洲廠商就仍然沉醉於傳統摺機及直身機。而日前Nokia就正式推出旗下首部扭擰摺機6260，唔單止玩DV式影相拍片，更有藍芽、PTT對講機、收音機，以及支援ReduceMMC記憶卡，功能認真夠齊，唔係你要乜就冇乜，淨係識得扭扭擰擰！&#13;<br>&#13;<br>記者：劉耀祥　攝影：伍慶泉</p><p><spanclass><fontstyle>PROFILE  &#13;<br> 制式：GSM900/1800/1900三頻&#13;<br> 顯示器：65,536色/TFT/176×208像素&#13;<br> 鏡頭：30萬像素2倍數碼變焦&#13;<br> 功能：藍芽、JAVA、PTT、收音機、無限拍片、和弦&#13;<br> 記憶體：內置6MB/ReduceMMC記憶卡槽&#13;<br> 備用時間：100-150小時&#13;<br> 通話時間：2-4小時&#13;<br> 體積：23×49×102mm&#13;<br> 重量：130g</fontstyle></spanclass></p><p><spanclass><fontstyle>支援ReduceMMC記憶卡  &#13;<br> 𠵱家啲影相手機最鍾意就係扮嘢，唔係扮DC就係扮DV，今次6260就一於揀扮DV，30萬像素鏡頭設喺機身側邊，加埋個270o扭擰芒，只要扭開個芒，影相功能就會自動開動。以往一般扭擰芒手機，最麻煩就係扭成DV樣之後，要㩒掣就變得好麻煩。不過6260就幾有心思，喺個芒隔籬設有功能掣，就算扭到DV咁，再直身揸都一樣操控自如。而影相拍片毋須一定要扭到DV咁樣先玩到，就咁打開機亦照影可也，預覽畫面更會隨橫、直度而自動調節。最令人驚喜就係6260機仔細細，一樣支援ReduceMMC，插卡位亦經過特別設計，活動式設計連電池都唔使拆，與以往設計截然不同，更加方便。</fontstyle></spanclass></p><p><spanclass><fontstyle>創新聲控唔使錄  &#13;<br> 6260玩外形之外，亦採用SymbianSeries60作業系統，Symbian作業系統好處就係可以安裝更多程式。而今次6260之中，以全新聲控程式最好玩。聲控撥號你同我都玩得多，以往用家都要事先錄音，使用時靠手機「認聲」先可撥出電話，不過今次名為「infotalk」聲控程式，就與以往聲控截然不同，只要電話簿內有嘅電話，一講就自然認到，毋須再事先錄音。試用時辨認率亦十分高，無論中英文名都認到，好玩與實用兼備。&#13;<br> 而愈吹愈熱嘅PTT對講機功能，6260亦一樣支援，影相掣同時亦係PTT對講掣，玩PTT時就可以好似玩緊一般對講機。機內其他功能亦相當多，藍芽、收音機、對應「PowerPoint」及「Word」格式檔案都有齊，認真動靜皆宜。</fontstyle></spanclass></p><p><spanclass><fontstyle>扭擰旋轉畀你揀  &#13;<br> 唔滿足於見到悶嘅直身或摺機設計，市面上仍有多款扭擰、旋轉式機身設計畀你揀，玩影相手機都可型過人！&#13;<br> &#13;<br> <b> 查詢</b> &#13;<br> （a）紅星電訊&#13;<br> 23800316&#13;<br> （b）全新世界&#13;<br> 27372282&#13;<br> （c）MobileConcept&#13;<br> 26377113</fontstyle></spanclass></p><p><spanclass><fontstyle>Inno50扭擰影相  &#13;<br> Innostream突破百萬像素之作，影靚相之餘，更玩埋扭擰芒，將芒反轉先影到相，活脫脫就係一部DC咁！&#13;<br> 規格：GSM雙頻、64和弦、130萬像素鏡頭、3D聲效、JAVA&#13;<br> $3,280（a）</fontstyle></spanclass></p><p><spanclass><fontstyle>S700i至強旋轉  &#13;<br> SonyEricsson今期大熱嘅百萬像素旋轉機，價錢一炒再炒，到現時為止仍未有降溫迹象，絕對係人氣之選！&#13;<br> 規格：GSM三頻、40和弦、130萬像素鏡頭、3DJAVA、藍芽&#13;<br> $4,880（b）</fontstyle></spanclass></p><p><spanclass><fontstyle>V80揸槍影相  &#13;<br> Motorola呢部90o式影相手機，極為有殺手Feel，加上半自動旋轉式設計，輕輕一推已經可以彈開，既有型又好用。&#13;<br> 規格：GSM三頻、24和弦、30萬像素鏡頭、藍芽、JAVA&#13;<br> $3,580（a）</fontstyle></spanclass></p><p><spanclass><fontstyle>K616國產扭擰  &#13;<br> 雖然滙龍係國產牌子，不過質素認真唔弱，機身輕之餘一樣有30萬像素鏡頭喺機側，兼且有6萬5色扭擰芒，千零蚊抵玩。&#13;<br> 規格：GSM雙頻、40和弦、30萬像素鏡頭、MMS、GPRS&#13;<br> $1,480（a）</fontstyle></spanclass></p><p><spanclass><fontstyle>G7200傳統扭芒  &#13;<br> 繼承G7100扭芒傳統，LG新作G7200用上26萬色彩芒，解像度更達至220×176像素，影相睇相都咁正！&#13;<br> 規格：GSM三頻、40和弦、30萬像素鏡頭、MMS、JAVA&#13;<br> $2,680（c）</fontstyle></spanclass></p></body></html>