<html><header><meta charset="utf-8"><title>股壇瀏覽器：廣生行私有價唔吸引</title></header><body><h1>股壇瀏覽器：廣生行私有價唔吸引</h1><p>市場雖然預期美國好快會再加息，不過資金流入令香港銀行大水浸，存款利率不加反減。&#13;<br> 港股在油價回軟及息口低企刺激下，曾升破13500水平，恒指收報13494，升125點，但成交181.25億元，唔算特別多，進入香港的資金似乎並未大舉流入港股，暫時只集中炒滙控（005），股價高見131元，收130.50元，升0.77%，成交高達27.9億元，地產股亦全面造好。&#13;<br> 廣生行（189）私有化每股作價僅1.25元，較停牌前報價1.19元只得5%溢價，呢個價錢基本上冇乜誠意。一般來說，溢價咁細，能夠成功私有化的機會極低，但由於廣生行長期成交量偏低，持貨者好難大手出貨，華置（127）今次提出私有化計劃，正好給予小股東一個套現機會，但小股東就要接受一個冇乜吸引力的收購價。&#13;<br> <br> <spanclass>澳門概念股終收斂 &#13;<br> 廣生行在通告內顯示5月底未經審核的每股資產淨值為1.34元，由此角度看，華置以每股1.25元私有化，唔算好着數，但問題係廣生行重估物業價值後，每股資產淨值又是否只值1.34元呢？&#13;<br> 廣生行噚日復牌，股價曾經升至1.23元，但最終只係平收1.19元。&#13;<br> 市場已關注到澳門賭業概念股的泡沫問題，甚至以「盈動翻版」及科技股泡沫來形容，搞到澳門概念股亦要收斂一下，其中遠東酒店（037）挫21%，收0.59元；遠東科技（036）挫21%，收0.56元；麗新發展（488）亦挫11%，收0.178元。&#13;<br> 阿虎噚日落街遇見一位平時冇乜炒開股票的朋友，佢竟然叫阿虎留意下185及384，即係前稱恒鋒集團的中國信貸（185）及中國燃氣（384）。阿虎即時心頭一震，究竟是否股災先兆呢？&#13;<br> 阿虎</spanclass></p></body></html>