<html><header><meta charset="utf-8"><title>爆機狂迷：XBOX大作戰HALO2<br>16人網上激戰</title></header><body><h1>爆機狂迷：XBOX大作戰HALO2<br>16人網上激戰</h1><p>XBOX大作《HALO2》資料同相片大家睇過唔少，近兩年各大遊戲展都成為XBOX力谷遊戲之一，下星期終於正式推出，機迷終於可以自己親身品嘗，而今個星期，筆者就有機會喺遊戲出街之前，親身試玩《HALO2》！有玩開第一身射擊遊戲，自然玩得份外過癮，若果無玩開嘅更極力推薦各位一試。&#13;<br>&#13;<br>記者、攝影：許福合</p><p>一個好玩第一身射擊遊戲，最重要係講求操控、畫面、玩法，一般對故事性要求唔高，試玩《HALO2》第一個觀感，就係故事性好強，用上唔少CG片段說明劇情，好似故事一開始太空站拆炸彈，就令人玩得份外緊張，而且場面震撼，睇落重好有星球大戰Feel！而且《HALO2》更會推出中英版，只要於XBOX上選定語言為繁中，就可以顯示中文字幕，更能掌握遊戲劇情，唔同一般射擊遊戲盲摸摸咁玩。</p><p><spanclass><fontstyle>上Live!對戰  &#13;<br> 因為未正式推出，試玩時未能上到XBOXLive!，推出後可支援16人大作戰，變化更多，好似搶旗、佔地同一般戰鬥都有，還可以自己裝扮外形，選擇隊章，與朋友組軍作戰。而單機就最多可支援4人作戰，畫面將分割成4份，分別有對戰或合作等多種玩法，不過筆者就較愛合作模式，因為敵人難度較高，而且可坐上戰車或戰船作戰。戰車或戰船會分為駕駛及乘客席，必定要坐上駕駛席才能操控，否則會交由電腦控制。</fontstyle></spanclass></p><p><spanclass><fontstyle>版數多地圖大  &#13;<br> 有玩過上個版本，不難發現《HALO2》無論畫面到遊戲內容都多咗唔少，首先單係遊戲版數，已經有十幾個，各有唔同特色，而每個版圖都非常大，變化亦夠多，既有星戰式場景，亦有街頭槍戰，非常耐玩，而值得一讚係版圖雖大，但中途唔使任何存取動作，令人玩得特別暢快！而且武器種類夠多，有遠距離追擊武器，亦有射程近但破壞力較強槍，另外還新增雙槍玩法，不過用彈量大增，幸好打低敵人都會掉下武器同彈藥，可以不斷補充。最好玩係中途可駕駛唔同類型戰車武器，好似一駕大炮車，一炮一個，打得就最爽！</fontstyle></spanclass></p><p><spanclass><fontstyle>送你《HALO2》精美禮品  &#13;<br> 下星期《HALO2》就會正式推出，XBOX今日搞咗個吳卓羲陪你打《HALO2》活動，時間為下午2時至6時，除咗可以第一時間玩到《HALO2》外，攜同今日本版親臨尖沙嘴海運大廈地庫「玩具反斗城」，即可免費換取《HALO2》手辦公仔乙隻、《HALO2》銀裝限量版乙盒或其他《HALO2》限量精美禮品乙份。數量有限，換完即止。</fontstyle></spanclass></p><p>對應機種：XBOX&#13;<br> 出版商：MicrosoftGameStudios&#13;<br> 開發商：BungieStudios&#13;<br> 類型：射擊　　語言：中文　　人數：1-16人&#13;<br> XBOXLive!支援：語音通訊、網上對戰、遊戲內容下載&#13;<br> 系統支援：杜比5.1數碼音效、自訂背景音樂&#13;<br> 推出日期：11月9日&#13;<br> XBOX客戶專線：800964215&#13;<br> 售價：$299（限量精裝版$328）</p><p><spanclass><fontstyle>機迷意見  </fontstyle></spanclass></p></body></html>