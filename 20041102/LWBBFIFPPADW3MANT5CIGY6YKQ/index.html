<html><header><meta charset="utf-8"><title>好　雞 - 谷德昭</title></header><body><h1>好　雞 - 谷德昭</h1><p>我由細到大都係鹽焗雞Fan屎，我由細到大都鍾意食鹽焗雞，由細到大食鹽焗雞都未食厭。&#13;<br>鹽焗雞有兩種，一種係高級酒樓整嘅懶叻嗰種，細細隻嘅雞，用鹽焗之，焗至微微乾身，雞皮些微見金黃焦痕，蘸薑茸吃之，也好吃，但個人認為唔夠另外嗰種好食。大大隻嘅肥雞，肥者非膏也，肥者乃好肉也，皮與肉之間不見脂肪，肉厚而不「嚡」，是為大大隻靚肥雞也。用鹽水浸之，把握火候，將熟啱啱又有好少好少未熟，雞皮呈黃油色，爽而不膩，雞肉雪白，咬之胸肉無渣，髀肉柔軟而帶勁，雞味盎然，鹹味輕而綿，是生鹹，不是死鹹。兩大護法沙薑汁與蒜茸辣椒醬，跟鹽焗雞構成百慕達鐵三角，就如：「薑辣為雙翼，雞香滿人間。」</p><p>以前江湖上有幾間鹽焗雞專門店，但水準紛紛滑落，有些更隨波逐流成為火鍋店，嚴重失真。禽流感期間，旺角名店「泉章居」也告失守，順應民意將鹽焗雞徹底煮熟，於是雞肉變柴皮。今日太平盛世，泉章居移了陣地，重新為客人重質重味地烹調鹽焗雞，終於可以食得番細個嗰陣食到嘅最好食鹽焗雞，四個人輕鬆掃晒一大隻，事後飽到咩咁，排隊客人條龍長到咩咁。&#13;<br> 個人投票結果，香港代表食品包括：雲吞麵、叉燒飯、焗豬扒飯、菠蘿油、老火湯、瑞汁牛河、點心、海鮮與大大隻嘅鹽焗雞。</p></body></html>