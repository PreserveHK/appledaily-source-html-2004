<html><header><meta charset="utf-8"><title>吸煙化外之民 - 左丁山</title></header><body><h1>吸煙化外之民 - 左丁山</h1><p>L教授吸煙斗多年，與賓架P惺惺相惜，同嘆是「化外之民」；此話何解？因為大學之內、銀行之內，不能吸煙，到酒店、餐廳、會所，雖或有吸煙區，但限制愈來愈大，唔通叫佢兩位去踎茶餐廳食煙斗咩。賓架P嘆曰：「估唔到自己成為anti-socialelement，吸煙斗成過街之犬。我返到屋企食完飯斟杯砵酒，點着煙斗坐喺客廳睇電視，本來係一樂也，一日之中最輕鬆嘅時刻，但老婆唔高興，話二手煙會影響仔女。於是擔張櫈坐出露台睇風景，閉目養神。哈，鄰居竟然寫信畀管業處投訴。最後冇晒計，惟有走入廚房，閂埋門，開着抽油煙機，坐響細餐枱隔籬吸煙斗，愈諗愈冇癮，卒之愈嚟愈少吸煙斗。」</p><p>L教授就話歐洲方面，吸煙斗雪茄仍然非常普遍，反而部份亞洲地區禁煙禁得重犀利。不久將來，香港嘅公共地方全面禁煙，佢哋怕要完全戒煙咯。&#13;<br> 吸煙斗之人日漸稀少，一間以前在中環鬧市開舖頭賣一級靚煙斗嘅數十年老店已經唔見咗。賓架P幾經查探，先知道呢間以前聞名一時嘅煙斗店搬咗去雲咸街最上一段，由大馬路行到索氣，先至行到上去，在一間唔顯眼嘅大廈某單位內搵到，於是買咗兩個丹麥純木製煙斗，送畀L教授。左丁山唔識貨，從不吸煙，但知道乜嘢叫做靚，打開一睇，兩個煙斗直情係正貨，有收藏價值，L教授既然嘆息「吸煙無地容身」，呢兩個煙斗收埋嚟玩賞吓都好。</p></body></html>