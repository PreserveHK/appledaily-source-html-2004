<html><header><meta charset="utf-8"><title>日韓興啲乜：韓妹排長龍<br>韓國直擊買成呎長軟雪糕</title></header><body><h1>日韓興啲乜：韓妹排長龍<br>韓國直擊買成呎長軟雪糕</h1><p>韓式年糕、糯米腸、石頭飯，喺韓國開始Out喇，𠵱家興食32cm特高軟雪糕，大大杯食極唔完。食完雪糕不妨去上樓Cafe歎杯Drink，打夠躉夜晚再食新興烤五花腩肉或韓式日本菜。以後蒲韓國，咪淨係識得去東大門食老人家煮嘅炒粉咁Out喇。&#13;<br>&#13;<br>記者：張穎麟　攝影：陳盛臣</p><p><spanclass><fontstyle>-45℃軟雪糕勁硬身  &#13;<br> 在韓國明洞，街頭巷尾都見年輕人拎住杯特高軟雪糕，一人一支食到舔舔脷，新興「32Parfait」軟雪糕店更長時間出現人龍，要着晒整齊制服的店員拉繩維持秩序，好彩店員夠快手，平均5分鐘就整到一支，味道有呍呢拿、朱古力、綠茶等選擇，口感較一般軟雪糕硬淨。&#13;<br> 點解可以咁長？因為裝雪糕方法唔同，香港7仔等便利店用旋轉方式裝雪糕，「32Parfait」則用層壓方式，每次壓一層壓足8圈，加上雪糕溫度只得攝氏&#13;<br> -45嵖（一般-36嵖），所以出嚟嘅雪糕可以高到成32cm，成呎長（12吋），拎上手都幾招搖。</fontstyle></spanclass></p><p><b> 32Parfait</b> &#13;<br> 地址：明洞忠武路1街（明洞衣類對面）&#13;<br> 交通：地鐵4號線明洞站6號出口&#13;<br> &#13;<br> <spanclass><fontstyle>上樓Cafe無限添飲  &#13;<br> 韓國上樓Cafe成行成市，MintoCafe麻浦區分店因鄰近以美術系聞名的弘益大學，唔少大學生都喜歡在此討論電影甚或寫劇本。呢度叫1杯基本飲品（咖啡、紅茶、綠茶）就可以坐3小時，無限添飲；叫1杯非基本飲品（Cappuccino、花茶）則限坐3小時，限添飲3次，第四小時開始每30分鐘收700韓圜（約$5）。另外又特別劃分吸煙區，不過又限每人最多抽3根煙，規矩好搞笑。</fontstyle></spanclass></p><p><b> MintoCafe</b> &#13;<br> 地址：漢城西大門區弘大入口369-10番地卧牛山路12號&#13;<br> 電話：（82）2-333-6986&#13;<br> 交通：地鐵2號線弘大入口站6號出口，轉的士直達，約2,000韓圜（約$15）。&#13;<br> &#13;<br> <spanclass><fontstyle>露天吃烤五花腩  &#13;<br> 狎鷗亭洞呢期興食烤五花腩肉，天氣轉涼，客人多數揀露天座位，費事屈喺店內俾油煙焗親。韓潮男女興用泡菜夾五花腩肉，再包薄荷葉或生菜擺入口，食落感覺無咁油膩，其中的「鍋蓋」係年輕人首選，貪佢露天座位夠多，五花腩肉夠新鮮，大件夾抵食，適合學生一族。</fontstyle></spanclass></p><p><b> 鍋蓋五花腩肉</b> &#13;<br> 地址：漢城狎鷗亭洞羅德奧時裝街內&#13;<br> 電話：（82）2-3442-5930&#13;<br> 交通：地鐵3號線狎鷗亭站，轉的士直達，約2,000韓圜（約$15）。&#13;<br> &#13;<br> <spanclass><fontstyle>韓式日本菜　唔貴人人愛  &#13;<br> 韓國年輕人一向鍾意食日本菜，近年更喜歡吃韓國特色日本料理。甚麼是韓式日本菜？貴價有Izakaya的牛肉天婦羅，但一般人負擔得起的則是加入了泡菜的日本菜，好像在江南區的「新木曾日本料理」，主打泡菜豬扒定食、泡菜烏冬定食，日韓合璧，能迎合韓國人嗜辣需要，價錢唔貴，深受該區學生與OL歡迎。</fontstyle></spanclass></p><p><b> 新木曾日本料理</b> &#13;<br> 地址：漢城江南區瑞草四洞口815-4番地地下3號&#13;<br> 電話：（82）2-566-9930&#13;<br> 交通：地鐵2號線江南站7號出口，轉的士直達，約2,000韓圜（約$15）。</p></body></html>