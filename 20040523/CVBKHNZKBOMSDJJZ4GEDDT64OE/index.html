<html><header><meta charset="utf-8"><title>彭玉榮不忘通識教育 - 左丁山</title></header><body><h1>彭玉榮不忘通識教育 - 左丁山</h1><p>一位讀者自稱「老朽徐」（未必好老，相信係謙遜之詞啫）來電郵痛罵通識教育，話自己在中大身受其害，佢嘅老友在港大亦媽媽聲。</p><p>徐先生嘅中大校友、威猛賓架彭玉榮就唔同諗法。五月十七日彭先生到中大領受「榮譽院士」，DavidParker教授（英文系，兼任中大嘅PublicOrator，即係大學讚辭宣讀人）為彭先生寫讚辭，內裏提到「彭先生在中大四年，以崇基學院的綜合基本課程影響至巨……而每學年的授課內容，至今猶歷歷在目。大學的第一年，他要面對『何謂大學？』的問題，並同時學習如何駕馭文&#13;<br> 字……並以邏輯與集合論掌握正確思考的訣竅。第二年他接觸中國文化的精髓。第三年，學習柏拉圖的《共和國》、舊約聖經中的《約伯記》、猶太文化對西方論理觀念的影響、馬克思《共產黨宣言》及存在主義等。第四年，大學鼓勵同學將所學理論延伸以配合當前要題。對彭先生而言，崇基的綜合課程超越了資訊以及知識層面，助他開拓無與倫比的宏遠世界觀。……追本溯源，彭先生堅信全面均衡的通識教育，無論對個人成長及對事業發展，至為重要。」&#13;<br> 彭先生對朋友講過，佢主修經濟學，只記得基本理論，技術性嘅工具如微積分，早已忘記得一乾二淨，但係四年通識教育，一生不忘，陳特先生教「中國文化要義」，佢重可以識背，今天中文大學已經變成三年制，學生修讀通識課程，已經比彭先生少，可惜也。「老朽徐」自己唔鍾意通識課程，但既自商學院畢業，但來函可以引述孔子、禮記、李斯，當然係通識教育嘅功勞。</p></body></html>