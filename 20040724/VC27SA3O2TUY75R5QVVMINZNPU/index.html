<html><header><meta charset="utf-8"><title>一味窩輪：交投欠活躍9322諗唔過</title></header><body><h1>一味窩輪：交投欠活躍9322諗唔過</h1><p>前晚美股有驚無險，港股早段開出冇耐即跌唔落，資金流向二線地產股。香港興業（480）升7.2%，信置（083）升4.9%，恒隆地產（101）升4.6%。&#13;<br> 興業冇輪上市，無輪可講。信置有隻Call輪9322，收74仙，升幅28%，做咗是日升幅第2大窩輪。隻輪11月尾到期，溢價7.6%，槓桿率6.5倍。成交太少，得7萬幾份，諗唔過，就算睇好正股，應該直接向正股埋手。&#13;<br> 恒隆地產Call輪亦係得1隻，就係9318，收1.22元，升幅27%，龍虎榜名次僅喺9322之後，11月尾夠鐘，溢價3.7%，槓桿率9.3倍。數據靚過9322，交投亦多啲，不過正股𠵱家唔平，又係入於博唔過嗰類。&#13;<br> <br> <spanclass>炒9743如賭大細 &#13;<br> 是日龍頭輪係新地Call輪9743，收6.3仙，升31%，成交金額炒埋得12萬，仙輪變化易誇張。隻輪9月中前到期，溢價13.8%，槓桿率105倍。睇好正股，正路係揀交投多嘅、溢價低啲、冇咁快到期嘅Call輪。賭9743，要抱住去澳門賭大細心理，預咗有一半機會冇得剩。&#13;<br> 長實（001）冇郁，長實Call輪9897按盤價21.3仙，升19%。11月尾到期，溢價17.9%，槓桿率27.9倍。去到尾計，若然隻輪有得升，揸其他長實Call輪則賺到笑。&#13;<br> 中銀（2388）冇郁，Call輪9316收1.6仙，升14%，行使價15元，10月中前到期，最後作廢機會大過唔作廢好多。&#13;<br> 章盛</spanclass></p></body></html>