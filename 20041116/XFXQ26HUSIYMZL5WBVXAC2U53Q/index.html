<html><header><meta charset="utf-8"><title>　　瑞土乳牛歡迎你 - 李八方</title></header><body><h1>　　瑞土乳牛歡迎你 - 李八方</h1><p>今個周末中環蘭桂坊將搖身一變成為「瑞土坊」。瑞士駐港總領事館為咗舉辦名為「瑞士向香港致意」嘅活動，喺蘭桂坊街頭擺滿各式各樣嘅芝士、香腸美食，又有瑞士名狗聖伯納狗巡遊，又有瑞士樂隊同埋性感女郎助興。&#13;<br> 瑞士駐港總領事館公關大姐噚日同八方講，今次活動由下晝四點玩到深宵，屆時整個蘭桂坊多個角落擺滿晒芝士、美酒、啤酒及朱古力等美食，其間有班狗主着住瑞士傳統服裝，帶埋瑞士嘅聖伯納狗巡遊。越洋嚟港嘅Sonalp十人樂隊組合，更大玩全球各式傳統樂器，由瑞士傳統嘅山笛，吹到澳洲嘅長笛，當中重有性感女郎同現場人士打成一片。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>