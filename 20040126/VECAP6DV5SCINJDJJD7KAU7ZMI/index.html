<html><header><meta charset="utf-8"><title>基金股地位鞏固<br>股路縱橫：遠展延續神話</title></header><body><h1>基金股地位鞏固<br>股路縱橫：遠展延續神話</h1><p>這個新年，過得特別有氣氛，不因甚麼，只因有樓階級同有股階級，都追回許多，人人心情轉佳，新的一年來臨，更充滿新的希望。謹祝大家猴年日日行好運，賺得更多。&#13;<br> 羊年股市大升48.5%，高收13750點，猴年勁勢應可持續，恒指可望升多10%至20%。雖然升幅冇羊年咁大，但馬騮仔跳高跳低，上上落落，善於把握時機，賺錢機會重多。&#13;<br> 遠東發展（035）係羊年上榜的大升股，升幅416%，踏入猴年，遠展肯定重會上，雖然升幅唔會咁勁，但由現水平起計，升多50%至100%機會仍大。過去兩星期，遠展在1.7元至1.84元間鞏固，羊年大除夕一舉而衝破徘徊區阻力，高收1.86元，今次再上，以量度升幅計，可見2.35元。&#13;<br> 短短半年時間，遠展已搖身一變，成為基金股。去年9月5日，遠展以1.2元配售1.65億股，雖然逾9成畀咗基金，但佢哋仍未夠喉。聽聞公司無意在資產淨值（2.26元）之下再批股，因此基金惟有在市場大手吸納，這亦是遠展股價升勢急勁的主要原因。另外，遠展上月底解除與系內公司互控關係，將遠東科技（036）權益悉數出售，為鞏固基金股地位再邁進一大步。</p><p><spanclass>盈利躍進追貨者眾 &#13;<br> 一家未來幾年盈利持續有高增長、PE又低的公司，基金怎會放過？遠展04年度（3月結）轉虧為盈，估計盈利1.7億元，每股盈利（加權計）15.6仙；05年度，盈利將大增至5.2億元，每股盈利45仙，預測PE僅4.1倍；06年度，盈利再升至7億元，每股賺60仙，PE再調低至3.1倍。之後兩年，上海錦秋加州花園重會有盈利入帳。&#13;<br> 去年8月，本欄推介遠展，當時股價0.72元，題為「盈利將三級跳、遠展創造神話」。現時遠展已確認大翻身，但「上海」神話會延續下去。遠展剛落實在四川成都大學區興建成都錦秋花園，總投資15億元人民幣，興建5000間單幢別墅，07年度開始提供收益，估計整項計劃可帶來利潤15至20億元。&#13;<br> 基金在現水平仍殷切求貨，遠展目標價會係2.5元抑或3元過外？聽聞遠展短期內會到歐洲「路演」，以其3個煞食概念──大陸地產、本港地產同自由行，相信又會引發另一輪的搶貨潮。&#13;<br> 郭兆誠</spanclass></p></body></html>