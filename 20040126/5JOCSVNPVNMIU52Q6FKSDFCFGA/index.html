<html><header><meta charset="utf-8"><title>留港過年 - 谷德昭</title></header><body><h1>留港過年 - 谷德昭</h1><p>愈來愈喜歡在香港過年，本來繁忙的馬路突然變得清爽，四通八達，暢順無阻，最啱打開車窗遊車河，兜口兜面撞埋嚟啖風都清新啲，不過要小心過年特產「雪藏牌」，呢類雪藏牌成年都唔慌揸次車，過年焗住做司機車屋企人拜年，遇着佢哋千祈咪跟咁貼，重要唔好嚇親佢哋，尤其係喺隧道口，震騰騰迫迫吓，乾脆讓佢哋先過，否則新正頭揩親架車就唔抵。&#13;<br> 雖然警方高調揚言話會嚴厲執行票控違例泊車，但其實只要大家畀面，唔好大街大巷亂咁泊，基本上應該冇乜大問題。&#13;<br> 中國人真可愛，一到過年就真係乜嘢煩惱都暫時唔記得晒，普遍人人都笑口噬噬，重會比平時好口得多，任你是臭口大王，新春期間也會自律收聲，大家碰面必定係咁恭喜，傾唔夠幾句就開始攞副麻雀出嚟，再唔係就鋤Dee、大細、魚蝦蟹，一家大細塘水滾塘魚咁賭一餐，細心聽聽，到處都傳來搖骰仔聲與歡呼聲，這便是過年的聲音。&#13;<br> 出埠到處都係人，反而留港可以他他條條，擁抱家人與親友，唔想冇節目，幾個人圍埋又話賭餐飽。&#13;<br> 過年是與家人及親友親近的好日子，除非有特別原因，否則一定留港過年。</p></body></html>