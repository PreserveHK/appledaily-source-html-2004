<html><header><meta charset="utf-8"><title>在朝有權　在野寫意 - 左丁山</title></header><body><h1>在朝有權　在野寫意 - 左丁山</h1><p>唐英年司長為財赤傷神，曾蔭權司長為政制檢討頭痛之際，梁錦松已退出官場無官一身輕。&#13;<br>高球好手C總新年前嘅星期日，去深圳沙河打波，巧遇阿松哥，見佢神情輕鬆，打波得心應手，打完波重在會所內包廳請客，客人多為內地人士，主客盡歡，都唔知幾happy。C總見狀，嘆一聲：「加入官場，所為何事，有公職在身，點可以咁寫意。」</p><p>在朝就有權，鍾意權力之人，邊度捨得自動放棄，松哥變成在野之身，都係被逼嘅啫。不過咁，一旦失意官場，與權力講拜拜，要識得放開懷抱，享受生活至掂，否則日夜掛住服務至上，玩弄群眾嘅過癮法，好容易患上抑鬱症。&#13;<br> 松哥就睇得開嘞，仍有前途，唔好將佢視為呆帳，撥備了之。另一位退出官場之人，去咗史丹福讀日文、研究日本，正是韜光養晦，○七年後分分鐘重現光芒，得北大人呵護，更上一層樓。葉劉硬銷二十三條立法唔成功，激發五十萬人上街遊行。忽發奇想，假若葉劉仍在，董特首會否委任佢做政制檢討小組主席，取代曾蔭權司長？有葉劉在，政制檢討一定會擦出火花，好戲連場。&#13;<br> 曾司長對政檢立場，不軟不硬，可能犯中央之忌。佢夠膽講香港心香港水香港血，已經政治不正確，再講蕭護法未必代表中央意見，亦不為上頭所喜，若膽敢真誠反映港人意見，更會惹怒龍顏。當奴蛇千萬小心，否則將會效法松哥，去沙河打高爾夫球。</p></body></html>