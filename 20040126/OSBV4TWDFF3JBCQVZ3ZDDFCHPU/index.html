<html><header><meta charset="utf-8"><title>日韓大熱電視手機04襲港</title></header><body><h1>日韓大熱電視手機04襲港</h1><p>當香港人還在談論3G制式點樣犀利，點樣隨時可以下載短片周街睇時，另一股新勢力已經於韓國、日本等手機先進國家颳起，這就是「電視手機」！將電視及手機二合為一，皆因手機已經內置電視調諧器，毋須再局限於任何網絡，最重要就係慳番唔少資料傳送費。而GSM制式的電視手機亦已經現身，極有機會於今年到港，以後大家就可以隨街用手機睇電視！&#13;<br>&#13;<br>記者：劉耀祥</p><p>三星繼01年首部電視手機M220之後，03年再次震動全球手機界，6月於韓國正式發表最新電視手機「SHC-X820」，同樣內置電視調諧器，可周街接收電視節目頻道，而且外形更靚仔更搶眼之餘，電池用上長氣1560mAh，可連續睇235分鐘電視，的確夠晒長氣。不過講來講去，都只係韓國CDMA制式先用到，對香港用家始終有點遙不可及之感。幸好適用於香港嘅GSM版快將登場，潮流用家要昅實喇。&#13;<br> &#13;<br> <spanclass><fontstyle>GSM電視手機隨時到港  &#13;<br> 好在三星始終冇忘記GSM制式的用家，03年9月正式發表適用於GSM制式的電視手機「SHG-P705」，淨睇外形與X820十分相似，內部規格亦一模一樣，26萬色彩芒、WAP、40和弦、GPRS、MMS及VGA鏡頭，絕對冇大細超。有傳P705已於03年11月美國開賣，雖然現時香港仍未見有水貨出現，不過相信04年隨時會殺到嚟香港！</fontstyle></spanclass></p><p><spanclass><fontstyle>韓國手機係始祖  &#13;<br> 講到電視手機，始作俑者出乎意料地並非手機強國日本，而是日本彼岸之韓國。早於01年，韓國三星已經發表首部內置電視調諧器手機「SCH-M220」，外形與普通摺機相若，最顯眼就係仿如遠古時收音機的天線，接收手機或電視訊號都全靠佢，用家可直接收睇UHF或VHF電視頻道。&#13;<br> 在此之前，韓國的CDMA網絡商採用基於2.5G制式的視頻點播服務（VOD）提供電視節目，情況類似香港的短片下載服務。不過由於需要另外收費，而且價格昂貴，所以並未於韓國掀起熱潮。</fontstyle></spanclass></p><p><spanclass><fontstyle>日本成潮流  &#13;<br> 雖然電視手機的焦點都集中於韓國，之但係手機強國日本，又點會甘於沉默，卒之喺03年10月NEC就發表日本本土首部電視手機V601N，12月中更正式開賣，可以接收VHF或UHF電視頻道，推出後即時成為日本最潮手機之選。而且V601N不單止可以睇電視，睇啱嘅更可以即時錄低，最長可以每段30秒MPEG4短片格式錄低。而V601N其他規格重有2.2吋26萬TFT彩芒、30萬像素影相鏡頭、以及遙控器紅外線，售價只係約港幣$1,600，難怪一推出就成為日本至HitIT產品，香港用家暫時只有羨慕的份兒。&#13;<br> 不過除NEC之外，其他日本廠商亦不甘後人，例如三洋就預示了旗下之電視手機，於耗電量及訊號接收方面都更為先進，正因如此，三洋電視手機預計05年才會投入市場。</fontstyle></spanclass></p><p><spanclass><fontstyle>歐洲力量蓄勢待發  &#13;<br> 電視手機目前以韓國及日本馬首是瞻，大陸及台灣生產商亦出名潮流跟得快，而一啲外國品牌相信都會睇準呢個2004年最新賣點而做，其中Nokia7700（04年第二季推出），就傳聞話會有外加電視調諧器推出，若然屬實的話，可以算是歐洲眾多手機商之中唯一可直接睇電視的手機。</fontstyle></spanclass></p><p><b> 電視手機發展簡史</b> &#13;<br> 2000年　三星發表首部內置電視調諧器手機M220&#13;<br> 2001年　三星M220正式推出市場&#13;<br> 2003年6月　三星推出第二部電視手機X820&#13;<br> 2003年9月　三星推出GSM制式電視手機P705&#13;<br> 2003年10月　三星發表採用1xEV-DV制式電視手機&#13;<br> 2003年10月　日本手機生產商NEC發表日本本土首部電視手機V601N&#13;<br> 2003年12月　NECV601N經由日本手機網絡商Vodafone正式發售</p></body></html>