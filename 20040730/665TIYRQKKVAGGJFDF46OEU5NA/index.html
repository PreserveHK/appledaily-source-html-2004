<html><header><meta charset="utf-8"><title>　　陳太又有新成就 - 李八方</title></header><body><h1>　　陳太又有新成就 - 李八方</h1><p>陳方安生（圖）自從同老董講再見之後，冇好似其他高官咁，另謀高就，反而得閒返母校教吓班師妹讀書，莫非女性真係可以比男性灑脫一點？&#13;<br> 八方聽聞陳太又有新成就，今年初加入咗一個新成立嘅國際組織，叫做TheGlobalLeadershipFoundation，中文大約係「環球領袖基金」，呢個會由南非前總統德克勒克FWDeKlerk發起成立，成員都係各國各地退下火線嘅首長級人物，好似前世貿總幹事穆爾，而陳太就係目前唯一一位亞洲人，真係威。&#13;<br> 德克勒克曾經講過，希望憑各成員嘅寶貴經驗，幫遇上困難嘅世界領袖排難解紛。南非嘅經驗，令佢堅信只有通過有意義嘅談判先至可以和平解決糾紛，而作為領袖，必須走出第一步，而且要有創見。陳四萬當然係認同佢嘅睇法，亦希望可以幫到其他國家。基金第一個項目就係幫蘇丹解決種族問題，而為咗籌措經費，個會十一月會嚟香港見吓人，開吓會喎。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>