<html><header><meta charset="utf-8"><title>　　陳智思棄美籍政治超正確 - 李八方</title></header><body><h1>　　陳智思棄美籍政治超正確 - 李八方</h1><p>香港政壇風雲變色，本地左、中、右陣營大混戰，加上中央高度關注、美國佬經常插科打諢湊熱鬧，真係少啲政治智慧都會俾人玩死，此時此刻，揸住美國護照重可以洋洋自得教人愛國嘅親中人士，睇怕只得一個陳啟宗可以咁厚顏。&#13;<br> 八方收到最新消息：出身愛國華僑家族嘅立法會保險界議員陳智思因為面皮冇陳啟宗咁厚，為咗手上嘅美國護照，周身唔聚財，噚日終於正式喺花園道完成放棄美國籍手續，一於同美國佬劃清界線。&#13;<br> 喺親中陣營中形象最見得吓人嘅陳智思三十到尾，素有「香港小馬哥」之稱，佢出身泰國華僑家庭、接受美國教育，娶咗位新加坡籍太太，自己有中、美、泰三國護照，兒子更加有中、美、泰、新四本護照，本來佢一家最可以體現共產主義嘅世界大同觀念，可惜班香港土共心胸狹隘過填海過度嘅維多利亞港，前排向中央大跳「忠字舞」，掀起「愛國論」清除異己，一時間刀光劍影、腥風血雨滿香江。<br> &#13;<br> <spanclass>換政治通行證重有賺 &#13;<br> 雖然陳智思有個備受中央信任嘅老竇陳有慶，做保險界別議員亦可以保留外國國籍，但佢旁觀愛國論爭拗，望望手上本美國護照，心有戚戚然，一於忍痛以本美國護照，換自己政治路上嘅通行證，條數計落有賺，睇嚟佢將來連特首都有機會做。&#13;<br> 陳智思就話，與其俾人日後抽秤，不如自己識做，而且佢預測日後中美衝突只會愈來愈多，當日美軍炸中南斯拉夫中國大使館，立法會為呢件事拗到面紅耳熱，陳智思左右做人難，講又唔係唔講又唔係，惟有玩失蹤。至於泰國護照，佢大可到最後一刻先放棄，因為中泰友好，絕對唔成問題。&#13;<br> 陳智思對直選，亦有一番獨特見解，佢下個星期二會正式報名保險界功能組別，當日重會宣布埋四年後嘅立法會選舉，一定會唔再參選保險界，主要係想畀界別內嘅人多啲機會從政，培養後來者，費事成日俾人話香港冇足夠嘅政治人才，工商專業界同民主派相爭，如果贏面大啲，要爭取中央信任實行立法會同特首雙普選都易啲。</spanclass></p><p><spanclass>鋪定條路四年後直選 &#13;<br> 但四年後陳智思重好後生，剛過四十三歲，以佢嘅條件可謂「又紅又專」，夠晒資格選特首，佢同八方講話，到時參與立法會直選肯定係考慮之一，但就冇正面回應選特首嘅問題，只係話到目前冇咁嘅構思。如果親中陣營少啲不成器嘅劉漢銓、陳啟宗，多幾個自己識走位陳智思，阿爺何須煩惱？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>