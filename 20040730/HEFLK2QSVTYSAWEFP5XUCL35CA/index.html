<html><header><meta charset="utf-8"><title>股路縱橫：俊和可長持預期升幅75%</title></header><body><h1>股路縱橫：俊和可長持預期升幅75%</h1><p>期指結算日，淡友再騷Quali，全日係咁㩒住砌，7月期指大跌191點，以低位12149結算，好友費盡心血，營造咗多日嘅「強勢」，不堪一擊。恒指一度大跌235點，8月期指更大跌269點，淡友每5分鐘期指計價時就㩒低個指數，有計劃、有預謀、予取予攜；揸咗期指同Call輪嘅散戶，就茫茫然，滿眼眼淚……又做咗大戶點心。&#13;<br> 好在個別股票唔衰得晒。恒指跌137點，仍有178隻股票（不計認股證）上升，特別係國企，個勢又返番嚟，最靚係江西銅（358）同吉林化工（368），傳言滿天飛嘅中石化（386）逆市升兩個位。&#13;<br> 美股連升兩日，跌穿250日線之後上得番去，好大機會轉勢。油價上升係股市嘅剋星，對沖基金一早已攞油價嚟操控股市，但油價呢兩日雖創出新高，但美股唔單止冇跌，重「拗腰」回升，唔排除對沖基金正在平緊倉。<br> &#13;<br> <spanclass>彩虹站項目利潤豐 &#13;<br> 港股噚日大跌，大戶目標只係期指，任務完成後，大市走勢會明朗番，若美股止跌回升，港股就可打破悶局，第一步上番10日線（12254）同20日線（12204），下一阻力係6月中嘅高位12539，衝破後可展上升大浪。&#13;<br> 美國8月會再加息，本港資金走得快，今次唔跟唔得。但港息偏低，即使今年加0.5至0.75厘，對經濟同樓市唔會有太大影響。樓價下半年料可穩中向好，地產股仍係中長線投資對象，大藍籌依然睇好長實（001）、新地（016）同新世界（017），至於中小型地產股則可選漢國（160）同俊和集團（711）。&#13;<br> 俊和上周派成績表，04年度（3月年結）獲利7136萬元，大增11.7倍，每股盈利9.9仙，末期息2.65仙，全年派息3.9仙，往績PE9.2倍，息率4.2厘。現年度，俊和盈利會再大躍進，PE降至低單位數，好吸引。&#13;<br> 俊和位於彩虹地鐵站上蓋住宅項目，預期第4季開售，保守估計可為集團帶來5億元盈利，分兩年入帳，另有10萬方呎的商場和停車場保留收租，可提供穩定的現金收益。05年度，估計盈利約3億元，每股盈利0.41元，以4倍PE計，股價已可見1.6元，預期升幅75%！下個年度，盈利會繼續有增長。&#13;<br> 郭兆誠&#13;<br> </spanclass></p></body></html>