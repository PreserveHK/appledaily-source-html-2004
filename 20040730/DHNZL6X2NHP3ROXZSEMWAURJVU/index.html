<html><header><meta charset="utf-8"><title>Iomega超袖珍USB手指</title></header><body><h1>Iomega超袖珍USB手指</h1><p>近年新興流動裝置大紅人，可算非USB手指莫屬，腦場大大話話有成超過2、30款登場，連SONY都入場玩埋一份。其實USB手指除實際用途外，賣相都幾重要，不過九成以上產品唔係鬥平就係鬥大容量，唯一得SONY叫做有啲賣相，可惜價錢稍為偏高。&#13;<br>儲存裝置老大哥Iomega，就新推出一款USB手指，以超細超靚賣點跟SONY對撼，體積只有手指公咁上下大細，機身只有9g重，的的骰骰已經好可愛，兼且重有三種顏色外殼畀用家替換，而且可配匙扣或頸鏈，一眾OL出街做Present，掛喺手袋度都可順便襯埋衫，相當之盞鬼。&#13;<br>接駁介面為漸成標準嘅USB2.0，多多資料都抄寫得零舍快手。容量暫時提供128MB、256MB和512MB三種，機身已設有USB插頭，毋須另加接駁線駁電腦咁麻煩，體積細而有USB直插功能算少有。而Iomega一貫提供嘅ActiveDisk功能當然唔少得，一插入電腦，相關軟件識得自行啟動，免卻安裝嘅煩惱。&#13;<br>&#13;<br>記者：徐影龍&#13;<br>&#13;<br><b>盈茂電腦</b>&#13;<br>查詢電話：25649200</p></body></html>