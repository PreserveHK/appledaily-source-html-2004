<html><header><meta charset="utf-8"><title>嫁個消防佬 - 左丁山</title></header><body><h1>嫁個消防佬 - 左丁山</h1><p>呢日碰到一位消防員L君，傾起嚟，原來消防員會係好老公、好老婆。左丁山久唔久行過消防局，好多時見到消防員在內打排球，乜咁鬼得閒㗎，好歎啫。消防L話：「你只見現象，不知現象之本質。我哋要keepfit，要做體能訓練，打排球係方法嘅一種。你知唔知，我哋考消防之時，做體能測驗嚇死人，你做五分鐘就會瞓低，我哋又要在黑暗之中捐窿，跳入千年坑渠水，盲摸摸咁救人。好嘞，過五關，斬六將，考到入嚟之後，久唔久就要測驗，做到四十歲之後，好多人已經頂唔順，要轉去做文職㗎嘞，但老董政府又衰，話冇錢，撤銷一啲文員職位，你話我哋幾唔順吖。」&#13;<br> 消防員最緊要聽話，盡忠職守，勇往直前，唔會做卧底蠱惑仔，所以消防L話：「我哋啲同僚，做老公嘅，全家維修、廁所，一個人搞掂晒，老婆十分安樂；做老婆嘅，乜都肯做、敢做，老公十分happy，你話係唔係嫁老公要嫁消防佬，娶老婆要娶消防妹吖。」&#13;<br> 消防L現在派駐港島區，佢話冇以前咁辛苦，可以歎番吓。最辛苦係做邊個區呀？消防L話：「黃大仙囉！唔知點解，黃大仙區幾乎晚晚有火警，小火多到離晒譜，譬如師奶甲煲奶樽，落咗街與師奶丙傾偈，傾到屋企火燭嗰隻。呢類小火，講極都有，實在令人疲於奔命。你知唔知，奶樽燒着，會冒出好難聞嘅煙，極度傷肺，我哋啲同僚，四五十歲就要切半邊肺者，人頭多到數唔晒！」&#13;<br> 消防L話，年輕少壯者多數要去黃大仙區「學吓嘢」，老波骨唔適宜頻撲者，就調去山頂。問消防L，有冇希望做消防一哥呀？佢話：「十七歲入行，做三十</p></body></html>