<html><header><meta charset="utf-8"><title>地產多聲道：<br>上舞台九倉造勢長實擺擂台搶客</title></header><body><h1>地產多聲道：<br>上舞台九倉造勢長實擺擂台搶客</h1><p>深井碧堤半島二期開售一觸即發。九倉今晚搞個意式風情醉人夜，為樓盤銷售揭開序幕，請嚟新晉女歌手薛凱琪以及女藝人戴夢夢表演。除咗有歌聽，又有意國舞蹈、抽獎與品嘗美酒，代理重可以帶客睇示範單位，順道開單做生意，一舉數得。&#13;<br> 與此同時，無論邊區有盤開，都鍾意趁吓熱鬧嘅長實，見深井賣樓，老遠嘅東涌悅濤軒，都部署截擊。中環示範單位，今晚延長開放到十一點，又有深宵專車停喺深井，接送青山公路居民買樓，重有額外優惠及付款安排。&#13;<br> 長實列舉悅濤軒十大優點，例如有地鐵、規模大、有露台等等。長實郭子威重話，同深井某樓盤比較，全部都好過晒，長實劉啟文手持嘅傳單，更加寫到明「歡迎比試」，擺晒擂台。<br> &#13;<br> <spanclass>長沙灣地皮中電標售 &#13;<br> 市區地皮有價，中電趁地產市道暢旺，暗標出售長沙灣青山道三○五號商住地皮，七千二呎，可重建至六萬五呎，估計市值億六。&#13;<br> 幅地皮本來只係電站，因規劃為商住用途，中電可以較高價值出售。據悉，由世邦魏理仕招標，下月二十日截標。&#13;<br> 蘭西記得，中電早年標售何文田宿舍地皮，由嘉里奪得，發展為豪宅。<br> &#13;<br> <spanclass>小春賣樓賺540萬 &#13;<br> 歌星陳小春，以千五萬沽出住咗四年嘅大埔康樂園，勁賺五百四十萬。&#13;<br> 佢二○○○年以九百六十萬買入呢個一街雙號屋，三千一呎，現以每呎四千八賣畀區內廠家，比四年前高六成。&#13;<br> 至於會唔會收番租出嘅跑馬地豐和苑單位自住，代理話應該唔會嘞，因為放緊盤，叫價八百五十萬。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>