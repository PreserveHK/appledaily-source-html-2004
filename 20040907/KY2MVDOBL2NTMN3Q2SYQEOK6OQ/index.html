<html><header><meta charset="utf-8"><title>　　夏佳理拉票兼拉客 - 李八方</title></header><body><h1>　　夏佳理拉票兼拉客 - 李八方</h1><p>邊個咁有本領叫到馬會主席夏佳理幫手拉票？自由黨梁劉柔芬是也。噚日梁太去荔枝角時裝批發中心拉票，由十幾樓一路逐層掃到地下。&#13;<br> 其實梁太贏面咁高（佢嘅對手叫關鑑元），使乜咁緊張？點知夏主席話，「選舉冇穩陣，贏咗先算。」夏主席原是自由黨中人，幫老友記手，梗係義不容辭，佢重笑當年幫阿飛就興落街，今次就上樓。&#13;<br> Sophie梁雖然喺製衣業好出名，但係始終不及夏主席。啲街坊都好奇怪夏佳理嚟做乜，佢就問返人有冇入馬場？實行一舉兩得，佢自己都笑話嚟「拉票兼拉客」。&#13;<br> 有位管理員同主席講，本來係標準馬迷，但係經濟差咗，少咗投注，但唔賭馬都會賭波，聽到呢句主席開心晒。有位女馬迷就話開鑼日輸到戶口冇晒錢，星期三會再入錢賭過喎。&#13;<br> （圖）夏佳理幫梁劉柔芬喺時裝批發中心拉票。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>