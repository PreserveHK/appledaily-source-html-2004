<html><header><meta charset="utf-8"><title>　　羅范椒芬搵人拍戲食檸檬 - 李八方</title></header><body><h1>　　羅范椒芬搵人拍戲食檸檬 - 李八方</h1><p>無綫下個禮拜一晚會推出一套校園劇，內容講一間私立中學點樣扭轉殺校命運。一手促成拍呢套劇嘅，原來係好唔鍾意「殺校」呢兩個字嘅教統局常任秘書長羅范椒芬。羅太話，覺得香港嘅老師應受到表揚，故此四出搵人拍校園戲，但都食檸檬，卒之舊年成功游說無綫高層拍呢套戲，叫做《青出於藍》。&#13;<br> 無綫噚日搞咗個首映禮，請咗啲校長一齊睇。套戲入面嘅私校收生不足，以致校監想拆咗間學校嚟起商廈，啲學生就群起護校。新一年嘅殺校潮又起，啲小學生真係要集集追，睇吓有冇橋段可偷師。&#13;<br> 羅太為咗呢套戲，派咗兩名新聞組官員同無綫傾，重喺順德聯誼總會胡兆熾中學拍攝。佢話套戲入面有啲橋段係真人真事，好似有個入學校偷嘢嘅學生，因老師一張書籤而決定改過。咁戲入面嘅私校校長投訴教統局唔同佢哋買位、又唔畀佢哋轉直資，又係唔係真嘅？&#13;<br> （圖）無綫總經理（電視廣播業務）陳志雲（右）話，校園劇向來好敏感，故一直唔係咁想拍，今次終被羅太（左）說服。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>