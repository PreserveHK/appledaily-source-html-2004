<html><header><meta charset="utf-8"><title>　　冬冬開咪講環保 - 李八方</title></header><body><h1>　　冬冬開咪講環保 - 李八方</h1><p>912立法會選舉之後，班問責局長開始再蒲頭，廖秀冬已經答應咗港台，由九月二十五日起，逢星期日下晝四至六時為官台主持一個叫做「綠識朋友」嘅節目，做到十二月初先至停，幫手嘅重有環保人士盧冠廷同埋陳敏兒。&#13;<br> 冬冬有鑑於香港青年人嘅環保意識低，所以毅然開咪，八方相信佢應該係第一個在位嘅局長做主持，第一集冬冬會同中學生真情對話。&#13;<br> 冬冬都算係一個身體力行嘅人，唔係口講環保算數，佢嘅局就奉行冷氣調校至二十五度環保溫度嘅要求，而辦公室就全部改用慳電膽，人一行開，燈就自己會熄，好先進，所以食午飯見到佢個局烏燈黑火，唔好以為佢哋蛇王，只不過慳電啫。&#13;<br> 冬冬亦有推己及人，曾經向立法會投訴冷氣太凍，但係立會同機電工程署互相推搪，做過調查之後，發現啲議員接受唔到二十五度咁「高溫」，咪冇改。冬冬認為「心靜自然涼」，大家心靜下來就唔覺熱。&#13;<br> 冬冬放假去開咪，可能少咗時間行山睇自然生態，冬冬話自己行得好快，所以從冇叫秘書或助理跟佢，嫌人哋慢喎。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>