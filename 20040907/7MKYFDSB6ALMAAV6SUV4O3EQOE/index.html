<html><header><meta charset="utf-8"><title>　　張文光落新東幫黃成智 - 李八方</title></header><body><h1>　　張文光落新東幫黃成智 - 李八方</h1><p>民主黨港島區候選人李柱銘同新東黃成智告急，馬丁係白鴿黨大哥，但係為咗讓主席楊森必定入局，自願屈居阿二，喺中方全面進攻嘅情況下，排第二實在危險，馬丁今次要勝出，肯定辛苦過以前好多倍，而且冇乜人幫到佢，𠵱家真係要靠選民力量啦。&#13;<br> 至於黃成智喺新東排第四，一樣危險，7.1連線要攞超過五成票佢先有機會，重要同發叔同長毛爭位，真唔容易。見到成智分分鐘返唔到立會，八方聽聞，張文光已經奉命去新東幫手，希望喺最後階段衝線。&#13;<br> 張文光今年唔係冇對手，不過，佢好有信心喺教育界功能組別得支持，成功連任，張文光今次嘅對手余啟津原來係一名超額教師，最近好似搵到嘢做。&#13;<br> 人人想自動當選，但係張文光就唔想，話唔馨香，冇認受性，所以年年都準備充足要選過，而余老師就好奇怪，唔係個個論壇都出席，所以張文光有時都要唱獨腳戲，惟有多謝讓賽啦。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>