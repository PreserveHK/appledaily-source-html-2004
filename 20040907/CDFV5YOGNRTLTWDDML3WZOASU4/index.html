<html><header><meta charset="utf-8"><title>　　捉蟲無方滅赤乏力　金牌明星鬧香江 - 李八方</title></header><body><h1>　　捉蟲無方滅赤乏力　金牌明星鬧香江 - 李八方</h1><p>奧運金牌選手訪港，催谷選情，點知阿董第一個做咗超級攝石人，重搭住女跳水金牌、田亮女友郭晶晶膊頭笑騎騎咁雙雙行入禮賓府。阿董話過儒家治港，儒家精神有句說話：「男女授受不親」，人哋郭晶晶係黃花閨女，出身農村，思想梗有少少傳統保守，兼而且條仔今次又嚟埋，光天化日之下，阿董咁樣係咪有少少失態呢？&#13;<br> 香港兩件銀牌，都係新移民。記唔記得當年人蛇居港權人大釋法，董班子擺出一個敵視大陸新移民嘅戰鬥格，會同本地土共，惡形惡相咁話若然唔釋法，大陸會有百六萬人有資格踩來特區，到時攞綜援、領福利，會將香港搞沉。<br> &#13;<br> <spanclass>高台插水示範香港走勢 &#13;<br> 噚日就反華反新移民，今日新移民攞到銀牌又話係「香港精神」，乜嘢係香港精神呀？有着數就醒神，冇着數就當你瘟神，商人治港，惟利是圖，真係夠晒現實。&#13;<br> 講到瘟神，泳池大量天外赤蟲襲港，掀起一場空前赤禍，董班子捉蟲無方，滅赤乏力，搞到田亮郭晶晶，想落嚟表演一鑊高台插水，用身體同地心吸力之間嘅弧度，嚟示範吓七年來香港嘅變化走勢，幾乎都丟埋個鈴鈴。記者問「田少」驚唔驚紅蟲，「田少」識執生，話蝗蟲都未驚過。咁又係，喺大陸長大嘅「田少」有乜未見過呢？反而香港記者自己未見過大場面，就假設「田少」見到紅蟲就驚，咁即是睇低我哋「田少」啫。&#13;<br> （圖）郭晶晶同田亮噚日諗住去買金飾，體驗到香港人嘅熱情。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>