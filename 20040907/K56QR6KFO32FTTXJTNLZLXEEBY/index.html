<html><header><meta charset="utf-8"><title>馮仁昭四圍超：Steven阿媽約老友談心好番晒！</title></header><body><h1>馮仁昭四圍超：Steven阿媽約老友談心好番晒！</h1><p>男子組合Boy'Z成員張致恆（Steven）嘅荷蘭裔母親邱伊愛麗，上月二十三號喺觀塘翠屏邨寓所吞咗三十幾粒安眠藥，被送院救治。Steven媽出事後一直未露過面，噚日佢終於出街，同朋友去談心。<br> &#13;<br> <spanclass>母子返荷蘭散心 &#13;<br> 噚日下晝一點鐘，Steven媽踢拖離開寓所，喺屋邨商場會合一女性朋友後，就一齊行去花槽邊煲煙同傾偈。&#13;<br> Steven媽六點幾返屋企，佢一見記者即刻低頭遮面，問佢𠵱家身體復原未？佢話冇乜嘢，再問佢出院後重有冇覆診？佢竟然話：「我感冒啫！」之後就一支箭入咗大廈。&#13;<br> 此外，Boy'Z噚日喺將軍澳電視廣播城排舞，問Steven有冇探媽咪？佢話：「阿媽話遲啲同班friend去旅行，咁我咪畀錢佢去，去完後就想同我返荷蘭。」<br> &#13;<br> <spanclass>廖碧兒送禮賀阿Sam牛一 &#13;<br> 廖碧兒噚日到尖沙嘴示範化妝，佢近排忙於拍攝劇集《妙手仁心III》，不過都冇忘記許冠傑（Sam）噚日生日。廖碧兒已經第一時間致電恭賀阿Sam，亦買咗禮物送畀佢，問廖碧兒係咪送阿Sam最鍾意嘅豹紋禮物？佢話：「佢乜都有啦，而且佢唔係貪心嘅人。」</spanclass></spanclass></p><p><spanclass>哥哥Fans出回憶錄悼偶像 &#13;<br> 嚟緊星期日（十二日）係張國榮（哥哥）嘅生忌，一班歌迷籌備緊連串紀念活動，其中會同出版社合作，喺當日推出《張國榮的時光》回憶錄，呢本書係由日本女作家志摩千歲撰寫，喺今年哥哥死忌時已經推出，今次就繙譯成中文版。書中講咗好多哥哥嘅生前軼事，包括哥哥着褲時俾膠紙黐甩腳毛嘅趣事㖭！<br> &#13;<br> <spanclass>有線高層指無綫忽變臉 &#13;<br> 有線電視同亞太衛星噚日喺大埔舉行記者會，宣布稍後可以透過亞太衛星收睇有線節目。出席嘅除咗有任達華外，重有有線電視收費電視部執行董事盧峻，盧峻被問到無綫告有線侵權單官司時，佢話：「其實五月已經同TVB傾，雙方係有溝通嘅。」佢話唔明點解對方突然要告，事件𠵱家交咗畀律師處理。</spanclass></spanclass></p></body></html>