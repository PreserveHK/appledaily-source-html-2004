<html><header><meta charset="utf-8"><title>　　當奴千山獨行許勝不許敗 - 李八方</title></header><body><h1>　　當奴千山獨行許勝不許敗 - 李八方</h1><p>當奴宣布，收到中方指示，將會喺農曆新年之後，御召上北京，表達中方對政制改革嘅「原則」同「立場」。&#13;<br> 當奴今次身入虎穴，只許成功，不許失敗。佢應該記住，呢一鋪，唔係佢曾氏家族嘅榮辱，而係關乎全港六百萬人包括地產商、投資者利益存亡嘅歷史性訪問。其份量，不下於二百年前英皇特使馬爾嘎尼勳爵進見乾隆皇，只肯跪低一隻腳嘅千秋佳話。<br> &#13;<br> <spanclass>普選特首　不止一路 &#13;<br> 今次大陸係有心考當奴牌。二○○七直選特首，胡溫逐漸表露真面目，即是「冇得傾」。但普選特首，唔止得一種方式。雖然唔可以六百萬人一人一票，好似台灣佬揀連戰陳水扁咁，大道唔通，重有小路包抄，彌敦道封咗咩？由尖沙嘴去佐敦，都重可以運路行麼地道、寶勒巷、屈上漆咸道向北，行上肥佬黎以前住開嘅覺士道，向左再屈一屈，咁咪一樣去得到佐敦？&#13;<br> 例如：八百人選舉團，可唔可以由全民選或功能組別產生？如果唔得，六百個得唔得？如果○七年不准直選特首，咁○八年可唔可以用擴大立法會直選議席嚟交換？&#13;<br> 冇錯，生殺大權，喺胡溫同四大護法之手，但香港人手上，亦唔係冇本錢──今年九月嘅立法會直選，就係香港人可以同北京講數嘅籌碼。一定要兩邊傾、妥協，都唔可以淨係港方投晒降，中方亦要讓步！&#13;<br> 有啲土共會大罵：乜話，咁咪即是「搞對抗」？如果提出建議，磋商謀求妥協都叫做對抗，咁就不如唔好搞「一國兩制」。</spanclass></p><p><spanclass>考牌「扒時」　特首在望 &#13;<br> 當奴今次北上，唔可以淨係聽口令，叫佢除面衫，佢就主動連底褲都剝埋，光脫脫咁走返落嚟，一定要做一個勇敢的中國人，面告胡溫或其馬仔：我除一件面衫，你都要除番一件。&#13;<br> 大陸如果完全唔肯退讓，就唔會叫當奴上去，叫得佢上去，即是重有數講。&#13;<br> 當奴如果處理得當，面向大陸，考牌成功，面對港人，亦成功「扒時」，就有可能撈下一屆特首，或者阿董到九月，就被勒令「生病」，提早埋單，當奴上台懾住，唔俾何鴻燊公然表示若然某人上台佢就抽資金走人嘅嗰位仁兄上位（如果嗰個人上台，唔止全港五十萬人遊行，簡直有五十萬隻木船投奔怒海都似），咁就可以拯萬民於水火。&#13;<br> 吾爾開希嚟香港，大陸都冇反對，呢位肥哥哥通緝令有效期今年屆滿，即是話佢將會可以返大陸。除咗土共、鄔維庸等人嘅頭腦唔變之外，世事總係會變嘅。當奴北上，鱷魚釗南下，兩者都責任重大，鱷魚釗就冇癮回鄉嘞，咁當奴呢？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>