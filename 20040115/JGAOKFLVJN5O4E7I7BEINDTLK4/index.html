<html><header><meta charset="utf-8"><title>股壇瀏覽器：和黃炒埋人民幣升值</title></header><body><h1>股壇瀏覽器：和黃炒埋人民幣升值</h1><p>大行唱淡滙豐（005）果然有啲威力，滙豐噚日跌1.6%至124元，成交高達21.8億元。港股沽盤雖然唔細，但買盤都唔弱，恒指全日只跌75點，收報13320，成交229.46億元。&#13;<br> 資金似乎正在輪流炒，噚日焦點係長和系。在里昂唱好下，長實（001）再升3.5%至73元，而和黃（013）亦升2.4%至64.75元。有人話和黃炒分拆電訊業務上市及推出3G服務，而長實就炒樓市上升。但據ｉ師傅話，佢從表叔處收到風，中國年中會容許人民幣升值，幅度約為9至10%，近日不斷有資金流入買港元，主要是希望當香港銀行提供人民幣服務後，以港元買入人民幣，炒人民幣升值。和黃旗下國內港口會收取唔少人民幣，照計受惠不小。&#13;<br> 唔少證券行唱好地產股，並預期地產商將增加土地儲備。換言之，地產股隨時都可能配股抽水買地。九龍建業（034）先下手為強，急急配售8300萬股，每股作價6.85元，集資淨額5.565億元，配完股之後，股價急挫7.9%，收7元，仍守住配股價。<br> &#13;<br> <spanclass>銀建傳配完股開車 &#13;<br> 另外，亞洲鋁業（930）噚日傳出配售2.38億股，每股1.51－1.56元，集資3.59－3.71億元。超大（682）亦傳配售2億股，每股作價2.45元，集資4.9億元。黑客話，亞鋁同超大配完股之後，未必會好似中國鋁業（2600）同中石油（857）企得咁硬，投資者或會急急腳沽貨，賺些少差價就算，今日表現唔太樂觀。但銀建（171）據聞配售2億股，每股2元，全部畀晒自己友，準備再開車。&#13;<br> 阿　虎</spanclass></p></body></html>