<html><header><meta charset="utf-8"><title>新春賣大包$1,980買30萬像素影相手機</title></header><body><h1>新春賣大包$1,980買30萬像素影相手機</h1><p>影相功能已經係換手機時嘅指定要求，不過有時又會嫌10萬像素影得唔夠靚，30萬像素價錢又仍然高企，的確令人幾頭痛。之不過日前市面上就出現一部名為KPT嘅6萬5色彩芒新機，內置30萬像素影相鏡頭，開價只係$1,980，睇真啲原來重支援JAVA、MMS、64和弦，兼且重係四頻機，真係「新春送大禮，大件夾抵食」！&#13;<br>&#13;<br>記者：劉耀祥&#13;<br>攝影：陳陶鈞&#13;<br>ImageGirl：Echo</p><p>呢個KPT牌子對香港人相當陌生，唔好以為又係內地品牌，查實原來KPT係來自韓國，機身亦寫到明係「MADEINKOREA」，並非韓國品牌內地製造，所以拎上手質感相當紮實。不過今次呢部SD528係內地行貨，只可顯示簡體中文，就稍為不便。而SD528的外形亦都相當似曾相識，帶有濃厚三星名作P408嘅影字，同樣有個360o扭擰鏡頭，只係欠個扭擰芒，不過機身Size亦比P408窄身，可謂各有所長。</p><p><br> &#13;<br> <spanclass><fontstyle>靚鏡靚芒影相一流  &#13;<br> 𠵱家市面上30萬像素影相手機最平都要約$3,000，但係KPT呢部SD528一到場就開價$1,980，有啲令人懷疑究竟價錢同功能係咪成正比？不過玩完之後就發覺唔係嗰回事，30萬像素鏡頭完全交足功課，預覽畫面相當暢順，加上四種（牆紙、相框、來電、全景）拍攝模式及四倍變焦，講玩意已經值回票價，不過幾多嘢玩都係假，最緊要都係影出嚟質素要好，而SD528亦冇令人失望，6萬5色TFT顯示相片色彩游刃有餘，睇相都夠光夠清。而SD528亦支援來電大頭相，可以喺影相時揀埋大頭相，相當UserFriendly。</fontstyle></spanclass></p><p><spanclass><fontstyle>兼容四頻南美洲照用  &#13;<br> SD528內芒用上6萬5色，而外芒就採用OLED，顯示時間、電池只係基本功，最就手就係唔使打開機，㩒吓機側掣就可以睇電話簿，甚至直接打出都得，只要配合Handsfree，唔使開蓋都講得。聲效方面，SD528支援64和弦，內置已經有30幾首和弦，重有10幾款人聲，相當過癮，不過SD528聽筒位與喇叭位共用，所以摺合後聲量稍為不足。而香港最流行都係三頻機，等大家去美加都唔使換機，而SD528就有埋四頻，除平常GSM900/1800/1900之外，更兼容GSM850，去埋南美洲都一樣唔使換機。</fontstyle></spanclass></p><p><spanclass><fontstyle>PROFILE  &#13;<br> 制式：GSM850/900/1800/1900四頻&#13;<br> 屏幕：（外芒）OLED/96×48解像度&#13;<br> （內芒）65,000色/TFT/128×160解像度&#13;<br> 鏡頭：30萬像素	記憶體：16MB&#13;<br> 功能：MMS、64和弦、JAVA、GPRS、紅外線&#13;<br> 備用時間：208小時&#13;<br> 通話時間：200分鐘&#13;<br> 體積：89.9×46×22mm&#13;<br> 重量：94g</fontstyle></spanclass></p></body></html>