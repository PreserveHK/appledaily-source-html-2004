<html><header><meta charset="utf-8"><title>搵4霉友換F拖利斯<br>球驗客手記：祖記如意算盤打唔響</title></header><body><h1>搵4霉友換F拖利斯<br>球驗客手記：祖記如意算盤打唔響</h1><p>收到風，祖雲達斯打算用四個發霉球員交換馬德里體育會當紮前鋒F拖利斯。正所謂你精佢都精，馬體會奇貨可居，又點會咁笨做呢單買賣？佢哋會長施利素更講明F拖利斯踢完歐洲國家盃一定身價更高，所以已拒絕交易，祖記如意算盤當然打唔響。&#13;<br> 撇開馬體會不嬲莫財、認錢唔認人，祖記搵嗰四件交易「籌碼」係甘莫蘭尼斯、杜陀、蒙迪路同埋薩拉耶達，當中只有甘莫蘭尼斯狀況好啲（查實今季都好霉），真係擺上枱都難搵人要。就呢個交易條件，施利素好快就閂晒後門：「我哋至唔會咁笨，佢（F拖利斯）擺明會響今屆國家盃發光發熱，到時身價倍增。」再講，聽聞曼聯同AC米蘭都想爭F拖利斯，正所謂皇帝女唔憂嫁，馬體會唔吊高嚟買至奇。<br> &#13;<br> <spanclass>傳米禾爾有人收購「股蟹」祖高爾快甩綁 &#13;<br> 車路士中場祖高爾對於有人想收購米禾爾，不幾知開心。事關佢早前高位以每股一百便士入咗啲米禾爾嘅股票，但𠵱家隊波咁沉，個價跌到得番廿五個便士，換言之蝕咗近七成半；若然米禾爾被成功收購，可能低位反彈。聽聞祖高爾佢喺車路士嘅周薪成四萬鎊，唔怕坐艇啫。<br> &#13;<br> <spanclass>紐記鬧兵荒思借將路亞唔願返歸吹脹 &#13;<br> 紐卡素因鬧兵荒，想搵借去樸茨茅夫嘅前鋒路亞返嚟打歐協盃，點知路亞唔制。我求大俠好明白路亞，事關返紐記做後備，留喺老樸就打正選，路亞嘅決定都好正路。不過，聽聞路亞咁做激嬲咗紐記領隊卜比笠臣，希望佢之後嘅前途，唔會因呢件事而受到影響啦！</spanclass></spanclass></p><p><spanclass>戥波圖入決賽高興費高邊練波邊哼歌 &#13;<br> 波圖入咗今屆歐冠盃決賽，本身係葡萄牙人嘅皇馬中場費高，自然開心到震重俾西班牙記者聽到佢喺練習時，猛咁哼「波圖，Ole，Ole，Ole！」費高戥自己友開心，我求大俠好明白，但話晒波圖係踢低西甲球隊拉科魯尼亞入決賽，而費高又喺西班牙搵食，所以都係低調啲好。<br> &#13;<br> <spanclass>整定捧盃「倒數」橫額馬刺坐定粒六？ &#13;<br> 馬刺呢排銳不可當，計埋噚日主場贏湖人，已經連勝十七場。可能因為咁，所以佢哋信心爆晒棚；直情喺計分台位置整咗條「倒數」banner，上面計住馬刺嘅衞冕之路剩番十場波。假如佢哋真係一場不失咁封王，重可以破埋湖人○一年季後賽十五勝一負嘅紀錄㖭，到時真巴閉咯！</spanclass></spanclass></p></body></html>