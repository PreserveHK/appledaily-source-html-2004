<html><header><meta charset="utf-8"><title>連宋冇仇報 - 左丁山</title></header><body><h1>連宋冇仇報 - 左丁山</h1><p>陳水扁再做四年總統，似成定局；台灣嘅行政系統、司法系統喺國際上，冇乜公信力，所以先至有咁多人懷疑阿扁中槍係自編自導自演，如果唔係，連戰做乜要求邀請國際專家加入調查？台灣啲法官是否可信？陳水扁係台大法律系最叻嘅畢業生，梗係識玩法律啦。如果唔搵外國干預，請美國啲「CSI」專家詳細調查，台灣醫生講說話，難掩天下悠悠之口。&#13;<br> 賓架C上星期去台灣觀察，為怕競選混亂，星期五就返咗嚟。一落機就聽到阿扁中槍事件，為之一驚，因為佢臨走前，啲台灣商界朋友話畀佢聽：「連宋肯定贏。但邱義仁話民進黨重有絕招未出喎，睇嚟得個講字啫，重邊有時間力挽狂瀾呀！」賓架C心諗，唔通槍擊案就係絕招？冇咁邪吖嘛？&#13;<br> 卒之一聲槍響之後，巧合地陳水扁自敗部復活。《金融時報》（三月二十二日）引述民進黨沈富雄對台灣學者講：「民進黨總部早已打定輸數，民意調查顯示我哋會輸六至八個百分點，但槍擊案至少改變咗五十萬張選票嘅去向。」&#13;<br> 連宋雖然拚命抗議，但輸咗就係輸咗冇仇報，向法庭上訴有冇用，佢哋都心知肚明，重咁勞氣，就係要向支持者交代啫。兩位都垂垂老矣，以後親民黨解體，與國民黨復合，將翻生希望，寄於馬英九身上，更加實際。不過國民黨內亦會有鬥爭，立法院院長王金平亦有野心，但冇款頭做總統。以前左丁山與香港傳媒拜訪過佢（當時佢係副院長），大家都覺得此人滑不溜手，係厲害腳色，但唔似係領袖之才。</p></body></html>