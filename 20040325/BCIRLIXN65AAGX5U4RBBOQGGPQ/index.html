<html><header><meta charset="utf-8"><title>靚股天王爆床戲法寶<br>俊哥布包何B仔：禮貌嚟啫</title></header><body><h1>靚股天王爆床戲法寶<br>俊哥布包何B仔：禮貌嚟啫</h1><p>韓國帥哥裴勇俊卒之返咗韓國，我羅拉喺佢嚟嗰幾日都追到氣咳，不過可以同佢做專訪，都好興奮。&#13;<br> 原來俊哥都幾風趣，動作多多，我羅拉發覺佢對每個人都好尊重，唔會因為你係大明星或無名fans而大細超。&#13;<br> <br> <spanclass>搣番先知痛 &#13;<br> 我羅拉咁八卦，最想知嘅當然係俊哥喺電影《挑情寶鑑》拍裸露鏡頭時嘅細節啦，被問到黐膠紙喺重要部位拍戲痛唔痛，俊哥就表現得有少少尷尬，重問香港星拍呢啲戲係點樣，佢就透過繙譯話：「我係用一塊肉色嘅布遮住再黐膠紙，搣落嚟嗰時都咪話唔痛，但其實要遮住都係禮貌嘅一種嚟啫。」言下之意，如果片場冇人介意，俊哥係咪「坦蕩蕩」都冇所謂？&#13;<br> 俊哥喺《挑》入面咁多床戲，佢嘅導演學生女友會唔會醋意大發呢？佢話：「我拍套戲時根本未有女友，而我本身都唔會話套戲係講色情。𠵱家有女友，佢係圈中人，當然明白我嘅工作啦！」&#13;<br> <br> <spanclass>健股保美態 &#13;<br> 接受訪問時，有女記者問到俊哥有冇「健股」拍露股戲，佢即刻扮晒好嬲咁打人哋大髀，但隨即又企起身扮除褲，問人哋係咪好想睇，俊哥話：「為咗場戲精采啲，都有落過少少工夫，叫啲健身教練同我一齊運動。」&#13;<br> 另外，喺套戲入面作露點演出嘅全度妍，前日喺韓國亮相電視節目又真空上陣，有人讚佢站喺潮流前線喎。</spanclass></spanclass></p></body></html>