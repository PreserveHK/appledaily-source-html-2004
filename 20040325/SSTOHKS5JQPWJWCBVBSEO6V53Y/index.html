<html><header><meta charset="utf-8"><title>股壇瀏覽器：華潤萬眾未掀熱潮</title></header><body><h1>股壇瀏覽器：華潤萬眾未掀熱潮</h1><p>港股繼續反彈，恒指全日升89點，收報12678。投資者沽出公用股，轉買銀行及地產股，反映大好友美林在港股市場有一定影響力。&#13;<br> 中石油（857）全年賺696億元人民幣，雖勁升48%，但仍與市場預測有一定距離，今日石油化工股走勢會點樣，真係要睇大戶心情。早前國企股受到追捧，除咗因為預期業績靚之外，市場亦憧憬人民幣升值，但中國多番表示人民幣不會升值，國企股少咗一個炒作藉口。&#13;<br> 華潤萬眾（331）今日截止認購，據講認購情況麻麻哋，除咗因為投資者睇淡本港流動電話市場外，最重要係近期兩隻獲超額逾百倍的新股中芯（981）同TOMOnline（8282）上市後都跌破招股價，中芯近兩日雖已反彈至2.325元，但仍較招股價低13.5%，TOMOnline噚日收報1.21元，較招股價低19.3%。噚日有傳言華潤萬眾尚未獲足額認購，此股今次招股總數僅2.68億股，每股作價最高5.65元，集資額最多15.17億元，規模唔算大，加上有瑞銀做保薦人，照計冇理由會出現不足額認購，有華潤個名，淨係畀面派對閒閒哋都有十億八億啦。<br> &#13;<br> <spanclass>新濠盈利能力改善 &#13;<br> 新濠（200）落實收購摩卡角子老虎機業務後，噚日股價勁升13.8%，摩卡現有65部角子老虎機，一季約賺230萬元，即每部機年賺14.15萬元，若日後增至500部機計，即一年可賺7000萬元左右，將可大大改善新濠的盈利能力。&#13;<br> 阿虎</spanclass></p></body></html>