<html><header><meta charset="utf-8"><title>地產多聲道：華仔做戲　曦園攞景</title></header><body><h1>地產多聲道：華仔做戲　曦園攞景</h1><p>裕泰興董事總經理羅守耀，係電影發燒友，唔單止自己落手落腳寫劇本，就連集團旗下住宅，都好樂意借出嚟做片場。早排杜琪峯執導、由鄭秀文同劉德華主演嘅新戲《龍鳳鬥智》，就借佢舂坎角豪宅曦園取景。&#13;<br> 記者朋友打趣問，呢排賣緊艷霞花園，點解唔借呢個盤畀人拍戲，可以收宣傳之效。羅守耀話，人哋個劇情要一間有花園嘅豪宅獨立屋，所以都係曦園適合啲。&#13;<br> 對於人哋嘅電影拍攝，都考慮得咁周全，唔會淨係掛住自己宣傳，果然係熱愛電影。&#13;<br> 佢重話，最近寫緊個諷刺社會嘅劇本，重話係港版《SexandtheCity》（色慾都市），初稿月內完成，希望可以搵到老闆投資開拍，如果資金充裕，佢都希望可以同杜琪峯合作，又或者搵佢做監製。&#13;<br> <br> <spanclass>窩8轉售一個月賺20萬 &#13;<br> 為買心頭好，自然不惜腰間錢。&#13;<br> 中原助理區域經理劉偉強話，油麻地一個商戶，原本為方便打理生意，一直都諗住入市，購買同區嘅窩打老道8號，但因左諗右諗之下，錯過咗入市機會，所以即刻轉向二手市場，物色過另一個單位。&#13;<br> 佢啱啱用近二百一十五萬，買入二座中層D室，五九二呎，每呎三千六百二十八元。&#13;<br> 單位原業主購入價為一百九十三萬，獲利二十一萬八，一個月淨執二十萬。</spanclass></p><p><spanclass>銀主盤有嘢送 &#13;<br> 樓市熾熱，交通方便或質素好嘅物業，不愁買家；位置較遠嘅，仍要諗計促銷。&#13;<br> 卓先聯席董事潘子明話，下周三嘅銀主拍賣會，五項會有嘢送畀買家，搞吓新意思。&#13;<br> 潘子明話，西貢井欄樹、元朗華麗苑及上水泓基花園，會送價值一萬至萬二嘅家電禮券，大埔金山花園B座一字樓，送三年差餉同地租，值一萬一千五百二，大嶼山貝澳鹹田新村十五B號地下B室，送雙人一年來回中環渡輪月票，值一萬零八十。&#13;<br> 佢話，送家電禮券，係參考發展商嘅做法，而送船票同差餉，就係因應物業嘅位置同客嘅意見。&#13;<br> 其實，公司之前搞嘅拍賣會，都試過買家有抽獎。佢強調，唔會因為咁而提高個價，所以呢類單位售出率都幾高㗎。&#13;<br> <br> <spanclass>羅家寶掃貨冇停手 &#13;<br> 今年投資者掃貨頻率有幾密？睇吓羅家寶咪知。&#13;<br> 佢啱啱又用八千五萬，買入觀塘裕民坊34至62號地下D、E及F舖連地庫。&#13;<br> 美聯盧展豪話，間舖逾六千呎，交吉。據講暗標放售，較早時第一輪篩選，由十名準買家減至七名。羅氏最終追價近三百萬，較第二位多三十萬奪得。&#13;<br> 翻查資料，羅家寶上個禮拜先買咗金鐘力寶中心一個單位。2月用一憶，購入尖沙嘴明輝中心兩個全層，總之未停過入市。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>