<html><header><meta charset="utf-8"><title>五步一竇 - 左丁山</title></header><body><h1>五步一竇 - 左丁山</h1><p>議員候選人在東莞「召妓」被捕，判監半年，可說得啖笑。報紙話東莞係港人「性」地，五步一竇，如果唔係香港人、台灣人、內地大款鍾意去東莞嫖妓，搵人陪瞓嘅話，東莞何至於「五步一竇」？點解當地公安十幾年都唔管，今次又咁啱巡房搵到一位民主黨候選人呢？姑勿論候選人是否真的嫖妓，呢類「啱啱」遇着「剛剛」事件，着實巧合到令人驚奇。東莞公安不妨從嗰日開始，日日巡酒店，巡到「五步一竇」變成「萬步一竇」為止。&#13;<br> 前有浸大教授在北京涉嫌「召妓」，今有民主黨人「涉嫌」召妓，有頭有面嘅香港人上到大陸，務請萬分小心。不少商界人士到北京公幹，晚上到酒吧、club飲一杯，已經碰到大把靚女，你話同靚女飲番一杯，別無他事，已經俾有心人影咗相，後患無窮咯。&#13;<br> 唔講話今日內地大城市五步一竇，九十年代初嘅上海，位於希爾頓酒店通往貴都酒店嘅一條小路，晚上香港男士行過，就好似檢閱御林軍，手臂都幾乎被眾多靚女扯甩。公安呢？香港人當然一個都睇唔到啦！中貿林住過上海希爾頓好多次，當年唔敢行過去貴都，皆因佢好怕醜也。&#13;<br> 某位今日非常顯赫嘅人物，當年率團到上海訪問，住響波特曼（好似即係今日之四季），其他人落酒店內之的士高飲杯，佢就返房睇文件，點知電話響起，就係有女士試探：「同你做個朋友，落嚟飲杯先吖？」大人物大怒，立即向酒店投訴。到中國旅行公幹，「召妓」還是「被妓召」嘅可能性，無處不在，無時不在，少啲定力都唔得。到曼谷搵女人，閒過立秋；到中國搵女人呀，睇吓你自己係邊個先。</p></body></html>