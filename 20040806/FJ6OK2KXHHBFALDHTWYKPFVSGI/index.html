<html><header><meta charset="utf-8"><title>地產多聲道：悅濤軒浴室加料增值</title></header><body><h1>地產多聲道：悅濤軒浴室加料增值</h1><p>現代社會講求增值，連樓盤用料都唔例外。長實東涌映灣園悅濤軒，雖然發展到第三期，大家以為同第一二期相差無幾，點知，噚日長實向傳媒介紹，今次用料增值唔少，好似浴室裏面有塊大玻璃鏡，鏡上面裝有垂簾式壁燈。&#13;<br> 長實話，咪以為呢類潔具只供參考，今次係隨樓附送，但就唔會白紙黑字，寫明喺售樓書內，重有花灑頭等潔具，都一樣增值，有興趣嘅買家，想知重有冇其他嘢附送，記得要問清楚。&#13;<br> 雖然悅濤軒主要售樓處設喺中環華人行，但為網羅客源，紅磡國際都會商場，有個小型售樓處，重有示範單位。長實話，今次用百二萬裝修，以喜力啤酒做主題，單位近七百五呎，成屋都係啤酒樽同啤酒裝飾擺設。&#13;<br> 發展商講，港島東同九龍東業主或租客，今個禮拜五前預先登記，買悅濤軒有九八折。<br> &#13;<br> <spanclass>和黃珠海樓賣得 &#13;<br> 珠海海怡灣畔，賣樓招數認真多，上個禮拜日，搞咗個VIP卡主優先揀樓活動，聽講，反應都幾好，一日賣出逾百五伙。可見發展商和記黃埔地產，捕捉到買家心理，手法相當成功。&#13;<br> 發展商重透露，海怡灣畔會調整銷售策略。咁係咪暗示會加價呢？&#13;<br> 較早時，深圳有啲樓盤，一天沽出四五百伙，睇落銷情重熱烈，但因兩地同香港嘅距離有別，難以直接比較。</spanclass></p><p><spanclass>北京盤宣傳 &#13;<br> 內地市場極具發展潛力，吸引唔少外資東來，由台灣、美國、香港同內地組成嘅北京信任集團，係專門喺內地投資房地產嘅基金，佢哋北京東部大湖山莊項目，佔地近二百六萬呎，建逾百五幢別墅，舊年底對外銷售，已經賣出逾半，發展商計劃請香港傳媒實地睇樓，增加樓盤曝光率。呢類活動看來陸續有來。&#13;<br> 呢個基金九二年進軍內地，投資物業有公寓、寫字樓、住宅、別墅同商場等，涉及樓面逾八百六萬呎。<br> &#13;<br> <spanclass>地廠拆細盼租貴啲 &#13;<br> 工業區地廠，一般好大，要租畀單一租客，租值自然較低，所以，有業主間細出租，希望收多啲。&#13;<br> 中原李彥樺話，觀塘鴻圖道世紀工商中心九千六呎地廠，原本做食肆，舊年獲投資者斥逾七百二萬交吉購入，分間為三個單位招租，其中2C，千一呎，好快就租咗畀時裝店，呎租十七蚊，比食肆嘅六個八為高。&#13;<br> 餘下兩個地廠，2A五千五呎，叫價月租五萬五，2B三千呎，月租叫價三萬四。若全部租出，扣除冷氣同管理費，月收九萬幾，比之前高近四成四，回報十五厘。</spanclass></spanclass></p><p><spanclass>世界花園賠定重售 &#13;<br> 近來二手買賣唔算好活躍，不過耐唔耐有單賠定重售，尤其係罕有盤源，特別多人爭。好似沙田世界花園百合閣中層B室，以七百萬賣出，唔夠兩日，有個客出價七百八萬洽購，業主計過數，賠定連兩邊佣金使費，都係五十萬左右，至少多三十萬落袋，於是即時賠定重售。&#13;<br> 單位二千五呎，最終成交呎價三千一百二，業主原本賺五百萬，𠵱家多賺三十萬。&#13;<br> 美記陳光明教路，買家若果唔想遇到啲咁嘅情況，可以落重啲定金，等業主冇水位賺錢。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>