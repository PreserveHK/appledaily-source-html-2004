<html><header><meta charset="utf-8"><title>一味窩輪：睇好中銀短炒9981</title></header><body><h1>一味窩輪：睇好中銀短炒9981</h1><p>個市升起上嚟，㩒都㩒唔住，恒指升211點，收12491，已經上到將近6月份高位（6月14日12538）。滙控（005）盤數靚，繼續令炒家有信心，資金掟落去其他股份。油價見新高後回落，有可能再跌多啲，則對股市上升提供進一步助力。&#13;<br> 中銀C輪9981：先幾日講過，滙控好，為中銀（2388）帶來憧憬。𠵱家渣打（2888）半年又多賺55%，本港業務尤其靚爆鏡，而中銀業務又係以本港為主（上市2388嗰Part），當然值得睇好。派成績表日期重未打出，打出之時，有可能搶多幾搶。&#13;<br> 兩名副總裁停職事件，怕唔怕？唔怕。睇吓幾多有頭有面嘅人開口，幾乎統一口徑個個都話冇事（學者睇法唔同，不過炒家唔鍾意聽學者講嘢）。去年6月，劉金寶事件抖出嚟，當時中銀股價應酬式跌三兩格，跟住由8元上下飛上15.90元，升1倍，只係用咗4個月時間。&#13;<br> 中銀C輪揀嚟炒，玩短線，當然要計埋交投因素，正路之選係9981，有43球易手，明年3月初到期，輪價12.4仙，溢價6.7%，槓桿率10.8倍（有效槓桿率6.2倍），引伸波幅28.3%。&#13;<br> 中銀C輪9169：唔嫌交投冇9981咁旺，則揀9169，呢件數據都好靚，明年2月尾到期，輪價14.5仙，溢價3.6%，槓桿率9.2倍（有效槓桿率6.2倍），引伸波幅25%。&#13;<br> 準備揸耐啲博高回報，9169好過9981。用嚟炒則揀9981。&#13;<br> 章盛</p></body></html>