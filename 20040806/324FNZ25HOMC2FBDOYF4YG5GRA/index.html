<html><header><meta charset="utf-8"><title>　　白雲機場那一天 - 李八方</title></header><body><h1>　　白雲機場那一天 - 李八方</h1><p>廣州白雲機場前晚完成咗佢七十二年嘅歷史任務，喺最後一班機起飛去湛江之後就功成身退，對於八方同一班老記嚟講，白雲機場有好特別嘅回憶。&#13;<br> 話說當年時值一九八六年，海峽兩岸嘅關係重相當緊張同封閉，可以講得係不相往來，突然五月有一日，華航一架波音747嘅貨機，竟然被機長王錫爵係由泰國飛香港途中轉降咗去廣州白雲機場，話要投奔大陸，你話係咪大新聞，後嚟雙方喺香港秘密談判，結果王錫爵留低，機組人員同架機畀番台灣。&#13;<br> 當日八方同一眾行家百幾人，就係企喺白雲機場嘅跑道邊目擊架貨機起飛一刻，當時八方攞住張外滙券去機場電報室排隊打長途電話報料，其他行家就攬住菲林跑去坐飛機趕相，但好唔好彩，輪到八方接通電話，香港方面話已經見到架機降落啟德機場，唔使報料啦，睇吓個鐘，剛好排咗近二十分鐘。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>