<html><header><meta charset="utf-8"><title>　　黃宜弘詐傻收線 - 李八方</title></header><body><h1>　　黃宜弘詐傻收線 - 李八方</h1><p>中指議員黃宜弘來屆唔使接受選票嘅考驗，佢得到中總支持、喺冇對手情況下循商界（二）功能組別連任。噚日商台《風波裡的茶杯》駁通電話，問「IQ博士」黃宜弘嘅當選感受，主持人以諷刺嘅語氣問，係咪因為佢「實力太強」所以冇挑戰者？IQ博士聽唔出話中有骨，重沾沾自喜咁話，對方應該問第三者，如果問佢自己，當然會答係。&#13;<br> 跟住主持人提到佢嘅外號「瞓身議員」同「中指風波」，話有市民批評佢係咪重適合做議員，問題都未問完，IQ博士就搶住答，話一切已經交代晒，舊事唔再重提。&#13;<br> 佢唔等主持人有反應，跟手就話佢所在嘅區域電話接收得好差，對方啲問題窒吓窒吓聽唔清。主持忍唔住問佢喺邊區，黃宜弘話喺港島南區，但就堅持聽唔清其他問題，只講咗一句「第二日再傾，拜拜」就收線。一日有功能組別存在，一日就有啲咁樣嘅「尊貴議員」，住港島南區、聽唔清市民嘅問題、只會伸中指同開會瞓覺，都冇人奈得佢何。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>