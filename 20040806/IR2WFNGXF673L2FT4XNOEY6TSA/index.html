<html><header><meta charset="utf-8"><title>　　丁光訓坐輪椅搞統戰　陳日君不上釣 - 李八方</title></header><body><h1>　　丁光訓坐輪椅搞統戰　陳日君不上釣 - 李八方</h1><p>特首董建華前晚風塵僕僕，由廣州坐私人座駕趕返香港，原來係為咗要出席噚日喺灣仔會議展覽中心開幕嘅「中國教會《聖經》事工展」。&#13;<br> 呢次破天荒首展都算巴閉，由政協副主席丁光訓帶隊，除咗介紹內地聖經嘅印製歷史，重有大批珍貴實物展覽，連一百一十年前送畀慈禧太后嘅同版製作嘅《君王版》聖經都攞埋出嚟慈善拍賣，為中大沙士研究籌款。&#13;<br> 中央咁高調搞活動，梗係有目的而嚟，早前就送嚟佛教聖物舍利子，今次到基督教聖經寶物，下次講唔定出到張三丰秘笈，總之一句講晒，要大搞統戰工作，喺九月立法會投票前做得幾多得幾多，所以丁主教坐輪椅都要親自出馬。&#13;<br> 呢位身穿紅衣、頭髮都白晒嘅紅衣主教喺開幕典禮上致辭上講得好動聽，話內地教會（官方嗰種）可以嚟香港舉行今次展覽，證明中國人民享有宗教信仰自由權利並唔係空話，又話內地五大宗教同本港六大宗教之間係冇怨恨嘅，有神論同無神論者都唔應該存在你死我活嘅關係。</p><p><spanclass>人權監察投訴柏聖文 &#13;<br> 聽佢咁講，八方就問主辦單位，有冇邀請天主教香港教區主教陳日君出席開幕禮呢？因為鄺廣傑大主教都有嚟主禮，中國基督教三自愛國運動委員會（官方教會）駐會副主席鄧福村牧師就話，係有嘅，重話曾經打過三次電話㖭，只不過陳主教唔得閒，但就答應咗會去展覽會睇睇。陳日君幾時都好有政治智慧，點會咁易上釣吖？不過，講過就會出現，反正個展覽到下周二先結束。&#13;<br> 而丁主教亦唔心急，因為佢今次嚟成八日咁長，大把時間做統戰。&#13;<br> 中共一出手就好全面，連本來好低調嘅外交官員一樣揚聲，楊文昌駐港一年，都寫番篇文章喺中英文報紙刊登，話就話講香港成功之道，最後都警告駐港使節唔好咁多事，干預香港事務，咁佢講邊幾個人係人都知。其實英國駐港總領事柏聖文已經學乖咗，前幾日喺一個午餐會上指大班同商台解約事件，表面睇嚟只係一宗勞資合約糾紛，佢不便多加評論，又話冇任何確切證據，顯示最近發生嘅一連串事件影響本港言論自由同新聞自由。&#13;<br> 柏聖文早前高調批評北京釋法同否決雙普選，今次大班被壓迫卻忽然收聲，莫非佢嘅言論自由都受影響？香港人權監察睇唔過眼，就寫信畀英國首相貝理雅，投訴柏聖文咁講若果唔係對香港事務無知就係收錯料，否則就係刻意討好中國，人權監察話佢哋收到可靠資料，名嘴封咪同一名商人有關，呢位商人聲言代表國安部㖭。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>