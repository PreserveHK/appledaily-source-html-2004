<html><header><meta charset="utf-8"><title>701收料站：恆安業績料唔差</title></header><body><h1>701收料站：恆安業績料唔差</h1><p>大市忽然氣勢如虹，升成211點咁多，確係令小初興奮。但二三線股在現階段似乎仍未成氣候，所以經紀黃話為穩陣計，都係吼住基金有貨嘅股票，話晒有大隻佬睇場，始終安心好多。&#13;<br> 其中恒安國際（1044）可留意，隻股下月初公布中期業績。有分析員話，估計盈利升幅唔細。雖然女性衛生用品同埋紙巾的原材料價格升咗唔少，但據講冇乜影響公司嘅毛利率。&#13;<br> 另外，作為主要增長動力嘅高檔紙巾產品，增長亦唔錯，據講公司想繼續在湖南、山東同廈門興建新的生產線。恒安昨日升4.87%，收4.85元，成交股數有107萬股，金額513萬元。&#13;<br> 噚日大升市一樣有股票跌幅驚人，就係做電腦動畫嘅環球數碼創意（8271），股價失驚無神勁跌54.5%，收0.15元，成交股數2266萬股，金額405萬元。&#13;<br> 經紀陳話隻股唔係斬倉，只不過剛好上市一周年，有部份策略性投資者在過咗禁售期後沽貨，所以股價先至搞成咁。&#13;<br> 慕容小初</p></body></html>