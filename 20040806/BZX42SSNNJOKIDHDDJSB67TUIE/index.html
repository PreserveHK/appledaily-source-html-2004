<html><header><meta charset="utf-8"><title>維園咪霸 - 陳也</title></header><body><h1>維園咪霸 - 陳也</h1><p>以為維園阿伯很惡，聲大冇有怕。睇《文匯報》才知，維園阿伯遭便衣警察大聲喝住查身份證，對方態度惡劣，擺明睇扁你班老柴。&#13;<br> 報章刊登的照片中，維園阿伯七老八十，大多老而彌堅，唔鍾意耍太極，唔會幫手湊孫，冇心機去老人中心學上網，一支公個個禮拜日到維園「做禮拜」，風雨不改，非常虔誠。維園阿伯跟其他阿伯最大分別是，無懼見報，他們發言與發惡，甚少藏頭縮尾，雖然經常詞不達意，但搶咪的勁頭不減，鍾意當「咪霸」，毫不掩飾喜歡出鋒頭的心理。維園阿伯最大的細藝，就是等待星期天，整裝待發，趁上帝休息時，也文也武，向論壇的發言嘉賓挑釁。老馬有火，維園阿伯的火，卻顯然是虛火，遇到差佬留難，維園阿伯打回原形，跟任何一個領生果金、做過前列腺手術、應徵做看更都無人請的阿伯無異，即刻口窒窒，冇聲氣。&#13;<br> 我曾經以為，維園阿伯應該去選特首，大家年齡咁上下，老董做到的，維園阿伯一樣行。老董唔掂的，維園阿伯識撈放手、千祈唔去掂就是。睇完左報，對維園阿伯多了深層理解，連帶對老董亦起了些少的憐憫心。阿伯，不光是維園的才寂寞難耐，在下亞厘畢道辦公那位，雖然有解放軍部隊公開力撐，在三十多度高溫下閱兵的那套濕水西裝背後，身心疲累，有口難言。</p></body></html>