<html><header><meta charset="utf-8"><title>慍而致戰 - 左丁山</title></header><body><h1>慍而致戰 - 左丁山</h1><p>睇《信報》（七月三十一日）專欄葉孤城寫古仔，十分過癮，此君偶有神來之筆，拍得住林振強。此日葉孤城話：「有理冇理，用聲音擁抱馬屁」，笑到左丁山碌地。呢個世界上，有人強詞奪理，橫蠻無理，專講歪理，發言有若講佛偈，想落全屬虛言。譬如「今日天陰有雨，我正好在室內重新整裝待發。」「今日天朗氣清，陽光普照，我踏出大步，昂然進發。」「今日暴風雷雨，環境惡劣，不過我鬥志昂揚，一於堅持人定勝天，出門爬山，與上帝鬥法。」呢幾句說話，任何天氣都合用，噏多一千次就係真理。</p><p>睇緊《信報》之際，多口先生打電話嚟講故事，佢話：「呢次大哥大一定死梗，事關有一位女士最鍾意玩殘啲男人，錫晒啲女人，誓要為天下姊妹報五千年來文化屈辱之仇，譬如靚仔K、書生C、鬍鬚Y、新丁T全部都俾佢指揮過，一唔鍾意就請佢哋出大門，重新出發。女士係女中米高佐敦，鬥志堅強，永不言敗，唔識個輸字點寫。揸住一架新到震、啱啱落地嘅波子，為咗爭入隧道，唔畀隔籬嗰架開篷波子行先，死都要爭位行先，卒之兩架波子碰埋一齊，新波子嘅車門爛晒。女士贏咗，面不改容，第二日又換過一架新波子。以咁嘅鬥心，點肯甘心俾大哥大玩贏呀！一於同佢死過，最多兩敗俱傷啫。大哥大雖然得把聲惡，其實係軟心腸，從來只會鬧夥計唔會炒夥計，夥計有事，佢就會幫手。咁嘅男人，對住咁嘅女人，你話邊個會贏呢？」&#13;<br> 唔知喎，女士三十年來，未逢敵手，目空一切；大哥大就有見過天晴天陰嘅經驗，比較知己知彼。《孫子兵法》云：「主不可以怒而興師，將不可以慍而致戰，合於利而動，不合於利而止。」今有人慍而致戰，上下不同欲，危矣。</p></body></html>