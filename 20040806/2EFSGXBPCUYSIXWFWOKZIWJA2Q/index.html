<html><header><meta charset="utf-8"><title>　　商台台慶順便歡送大班 - 李八方</title></header><body><h1>　　商台台慶順便歡送大班 - 李八方</h1><p>近日諸事不順、風波不絕嘅商台，由新任董事局副主席俞琤主持大局後，相信好快有新搞作，聽聞商台中人對管理層做法有唔少微言，不過為兩餐冇法啦，當日俞琤喺員工大會講嘢，台下靜晒，拍掌人數寥寥無幾，但幫大班搞歡送會就有唔少人響應。&#13;<br> 八方老友話，有人提出幫大班搞歡送會，點知話口未完就連蔡東豪都俾人郁埋即時拜拜，連梁文道噚日都執埋包袱，呢個歡送會真係要好盛大先得。有人就好無奈咁講，不如就等八月二十六日商台四十五周年台慶日搞歡送會，屆時一定人齊，唔使分開搞幾次咁麻煩。&#13;<br> 今次俞琤幫商台成功洗底轉軚，立下大功，政協都有得做，有人話唔知台慶有乜好慶祝，因為睇吓啲聽眾留言就傷心欲絕！有人寫"881isjustlikeanotherRTHK，freedomofspeechisdead"，有人甚至叫俞琤做專門出賣朋友嘅史良（見《最後的貴族》，史良，女，為中國第一任司法部長），你話係咪好冇癮。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>