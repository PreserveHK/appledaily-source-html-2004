<html><header><meta charset="utf-8"><title>儀征做火車頭<br>股路縱橫：上石化急起直追</title></header><body><h1>儀征做火車頭<br>股路縱橫：上石化急起直追</h1><p>一路睇好後市，諗住立秋（嚟緊個禮拜六）過後，個市就會出現突破，但估唔到好友噚日突然發難，一挾上去，恒指最高衝上12518，尾市都守得穩喺高位，收12491，大升211點；期指重勁，急升284點，高收12475，低水大幅收窄到只有16點，計番滙控（005）同恒生（011）除息嘅因素，期指實際上已高水幾十點。&#13;<br> 恒指噚日升破近半個月來的幾個高位，同埋上番10日線（12304）之上，而50日線（12172）預計下個禮拜亦會衝破100日線（12215），確認中期升勢，唔排除大市在12500水平會稍作整固，然後再破位而上，第一個目標係13000，中線（約11月）可見13500至14000。&#13;<br> 國企股亦急升，以石化類表現較突出，衝閘而出係儀征化纖（1033），一衝破1.50元嘅阻力，就揚長而上，結果高收1.61元，大升0.15元，升幅10.2%。上個月底，筆者話儀征沽壓好重，俾「波仔」㩒足成個禮拜，果然大戶完成部署，一舉衝破阻力就有作為。<br> &#13;<br> <spanclass>升勢有成交配合 &#13;<br> 大行出報告，話內地低估咗對聚酯嘅需求，同時又高估咗供應，形成儀征股價大大偏低。大行估計儀征04年（12月年結）盈利可上升至5億元人民幣，每股盈利0.115港元，目標價係2.55元。&#13;<br> 儀征若衝上2字頭，則其他石化股要升幾多？&#13;<br> 就講隻上海石化（338），噚日收2.85元，只升得2.7%，在儀征同吉林化工（368）走勢都出現突破後，上石化顯得大落後，𠵱家上車，有機會賺得更多。&#13;<br> 上石化今年首季已獲利7.36億元人民幣，升1.4倍，已超過03年盈利的半數，保守估計全年獲利24億元人民幣，每股盈利0.31港元，預測PE13倍（重低過過去6年平均數24倍好多），股價已可升上4字頭。&#13;<br> 上石化歷時3個多月的大圓底收集已完成，噚日一舉而重上10日、20日同100日線之上，且成交4330萬股，大增2.8倍，有動力配合，中期升勢確認，短期在上月中高位3元水平會有阻力，以大圓底形態來衡量，中線可向4月中高位4元推進。&#13;<br> 郭兆誠</spanclass></p></body></html>