<html><header><meta charset="utf-8"><title>　　馬丁解釋「裡應外合」 - 李八方</title></header><body><h1>　　馬丁解釋「裡應外合」 - 李八方</h1><p>九月立會選舉，功能組別嘅小圈子選舉就有十一人唔使選，直入議事堂，有啲成日開緊會瞓覺嘅都照樣當選，你話幾唔公平。&#13;<br> 白鴿黨前主席李柱銘今年排第二，自己都話驚驚哋要搏老命拉票，所以冇得好似以前咁健康朝朝行山，改咗去派傳單。&#13;<br> 有一日，馬丁咁啱撞番位行山友，其中一位女士同馬丁講，為咗支持馬丁，佢一家五張票都會投晒畀民主黨，其中一張係佢同老公攞嘅，因為佢先生成世人從來冇投票，今次叫埋佢投。馬丁聽到當然高興都不得了，亦不枉咁早起身。&#13;<br> 至於早前俞琤話佢曾經同大班協議過「裏應外合」，馬丁覺得好奇怪，因為佢記得好清楚係九五年嘅陳年舊事，當時大班想參選砌低李鵬飛，馬丁同佢分析話唔好，怕會嚇怕工商界，而且大班繼續做電台，對個社會貢獻更大，就係咁啫，點叫得做乜嘢「裏外合應」。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>