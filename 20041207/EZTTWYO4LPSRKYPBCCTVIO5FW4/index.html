<html><header><meta charset="utf-8"><title>聖誕節目及時預訂<br>$999俯瞰MK夜景歎大餐</title></header><body><h1>聖誕節目及時預訂<br>$999俯瞰MK夜景歎大餐</h1><p>周街聖誕氣氛話你知節日逼到埋身，連上星期才有報章介紹、叫價十一萬的「半島至尊體驗」及二千八的「三個願望住宿」12月24、25日檔期都早於半個月前爆滿，足見今年確係「好景」。聖誕夜如果唔想周街逼無目的，俾女友「睥」老婆「哦」，就請做好節目預約，免得下星期渣都冇！&#13;<br>&#13;<br>記者：陳慧敏&#13;<br>攝影：周旭文、伍慶泉、蔡鴻雯&#13;<br>Models：Va、Stephen（StarAsia）</p><p>過時過節，酒店套房優惠就最搶手，後生仔唔怕去Party飲到「啤啤夫」醉酒歸家，一家大細又可享用各種服務。情侶想住靚啲，首選今期大熱的朗豪Hip酒店歎高科技音響同夜景，而黃金海岸同長洲華威，價錢平又有嘢玩，最啱一家大細遠離煩囂，平平哋過旅遊度假癮。</p><p>朗豪酒店：MK價豪華格</p><p>5星級酒店的行政客房位於23至35樓，四周景色無遮無擋，望望街上密麻麻蟻民都咪話唔過癮。$999可享酒店嘅高科技設施、42吋Plasma、JBL喇叭、數碼音響組合同免費DVD、私人影院，加$99更有專人將聖誕大餐送到入房，等你睇住戲撐枱腳，瞓醒可到樓底有23呎高的ThePlace食自助早餐，如此服務平時打晒折都要三千幾蚊兩位兼無專人送餐，一介MK平民真係有幾何會試？</p><p>旺角朗豪酒店&#13;<br> $999節慶夜套餐&#13;<br> 日期：12月23-26日及1月1日&#13;<br> 收費：一晚行政客房每位$999（兩位起，包迎賓飲品、明閣聖誕套餐及自助早餐）；房內用餐每房加$99服務費&#13;<br> 地址：旺角上海街555號&#13;<br> 查詢：35523552</p><p>黃金海岸：抵玩家庭樂</p><p>冬日乾燥，28歲玉手突變45歲裂掌，住宿優惠除自助餐或午餐外，還有免費手足護理講座，詳細教媽媽冬日護手大法，都是一份合時的禮物，小朋友更可在草地上玩遙控車、或製作獨一無二玻璃畫，酒店幫你扮埋聖誕老人送禮物畀爸爸媽媽。12月25日有聖誕魔幻派對，魔術師教小朋友自製魔術道具及遊戲，還有小朋友卡拉OK大賽。</p><p>黃金海岸酒店&#13;<br> 暖意綿綿聖誕住宿優惠&#13;<br> 日期：12月24、25及26日&#13;<br> 收費：一晚海景客房每位$939起（兩位起）；兩晚海景客房每位$1,678起（兩位起）（連自助早餐或午餐）&#13;<br> 聖誕魔幻派對&#13;<br> 日期及時間：12月25日11:30am-3:00pm&#13;<br> 收費：成人$278；小童$178（連精美聖誕自助餐及禮物）&#13;<br> 魔幻優惠：凡兩位成人惠顧，一位八歲以下小童即可免費。&#13;<br> 地址：青山灣青山公路一號&#13;<br> 查詢：24528888</p><p>華威酒店：細路仔的聖誕</p><p>入酒店食聖誕蛋糕？冇新意！點及得阿仔阿女親手整咁有意思！「甜絲絲做廚師甜品製作班」教小朋友自製聖誕火燄蛋糕，更可參加聖誕派對玩集體遊戲。姨媽姑姐帶齊幾個小朋友一齊玩就最開心。</p><p>長洲華威酒店&#13;<br> 三人行套餐&#13;<br> 日期：12月22日至1月2日&#13;<br> 收費：標準海景露台客房兩晚三人$1,188（兩成人一小童，包早餐、「三人行」海鮮大餐及回程船票）12月25日附加費$300，26日附加費$200&#13;<br> 地址：長洲東灣　查詢：29810081</p><p>其他酒店精選&#13;<br>1.富豪巨型薑餅屋</p><p>富豪機場酒店高級客房住宿一晚、兩位晚餐、機場快線來回車票兩張及娛樂消閒中心遊戲券乙張。最緊要是今年有個由430塊薑餅砌成、高32呎、掛滿聖誕裝飾的巨型薑餅屋，影相一流！&#13;<br> &#13;<br> 富豪機場酒店住宿套餐&#13;<br> 日期：12月24、25、26、31及1月1、2日&#13;<br> 收費：一晚高級客房每位$558（兩位起）；小童$168（不佔床位）&#13;<br> 地址：赤鱲角機場暢達道9號　查詢：22868688</p><p>2.就腳日航酒店</p><p>聖誕節點都要喺尖東蒲一蒲至有Feel，日航酒店就最就腳。五星級園景客房，可在桃李中菜廳享用像「仁棯醬香薰BB鴨」等中西合璧菜，或在嵯峨野來個日式「火鍋任食放題」。&#13;<br> &#13;<br> 日航酒店&#13;<br> 舒適浪漫住宿優惠&#13;<br> 日期：即日起至1月2日&#13;<br> 收費：一晚五星級園景客房兩位$1,398（加$360可升級住海景客房）&#13;<br> 地址：尖東麼地道72號&#13;<br> 查詢：23134305</p><p>一家大細戶外活動</p><p>酒店活動未必適合好動的活力家庭，今年聖誕直升機大熱，而「遲來的冬天」亦讓士多啤梨提早當造，想飛定想食，悉隨尊便。</p><p>a.飛天上山親近大自然</p><p>乘直升機賞維多利亞港、清水灣半島及西貢海美景。然後順綠樹成蔭的上遙郊遊徑，賞曝罟灣等優美海景，參觀上遙文物館等，上天下地都俾你哋玩晒啦。&#13;<br> &#13;<br> 直升機行山樂&#13;<br> 日期及時間：12月25、26及27日，每日兩團&#13;<br> A團：8:45am-2:00pm（西貢起飛地鐵九龍站解散）&#13;<br> 集合地點：九龍塘火車站根德道出口找換店&#13;<br> B團：11:45am-5:30pm（西九龍起飛九龍塘地鐵站解散）&#13;<br> 集合地點：地鐵九龍站大堂B出口&#13;<br> 收費：$638大小同價，連9-10分鐘直升機之旅&#13;<br> 查詢：28365878（旅行家）</p><p>b.摘首批當造士多啤梨</p><p>一家大細去摘紅卜卜有機士多啤梨，吃有機菜健康餐；或者一班朋友燒烤看星星。今年農莊新增即榨仙人掌檸蜜，具排毒作用，加上擴展到小型足球場般大的有機士多啤梨園，過一個健康郊外聖誕。&#13;<br> &#13;<br> 香港有機農莊&#13;<br> 日期：12月24、25及26日&#13;<br> 收費：$80一位（包有機蔬菜餐及參觀農莊）10:00am-3:00pm；$118一位（包燒烤、仙人掌檸蜜及參觀農莊）6:00pm-10:00pm&#13;<br> 查詢：27399786（巨人假期）</p><p>c.學做稻草聖誕老人</p><p>假日農莊一向活動多多，人力車、火水罐過山車及樹屋等受小朋友歡迎，聖誕節，農莊裏除了有燒烤及鐵板燒任擇外，還會教小朋友自製棉花糖、布甸及紮作稻草聖誕老人。&#13;<br> &#13;<br> 假日農莊&#13;<br> 日期及時間：12月24、25及26日&#13;<br> 日場：10:00am-5:00pm&#13;<br> 夜場：4:00pm-9:00pm（滿30人成活動）&#13;<br> 收費：$118（包燒烤或鐵板燒）&#13;<br> 查詢：26581399（百利旅行社）</p></body></html>