<html><header><meta charset="utf-8"><title>三星手寫機起雙飛D428筆可言宣</title></header><body><h1>三星手寫機起雙飛D428筆可言宣</h1><p>手寫輸入已經唔再係PDA手機嘅專利，無論係摺機定直身機，分分鐘都可以變身做手寫輸入，加上今年伸縮機當道，又點會少得佢嗰份。日前三星就推出兩部新機D428及D488，兩者同樣可以手寫輸入。其中D428更採用Touch芒，唔單止寫字，全程操控都可以用筆搞掂，配上伸縮機身及旋轉鏡頭，輸入中文更Easy！&#13;<br>記者：劉耀祥&#13;<br>攝影：陳智良&#13;<br>查詢：82036999（三星）</p><p>近期Motorola嘅A668大玩手指寫字輸入，玩過者無不大叫過癮，由此可見手寫輸入對香港人，甚至整個中國人市場都極為重要。有見及此，三星就將旗下D418及E330局部加料「改裝」，前者換上Touch芒；後者加入手寫板，令大家寫得更過癮！</p><p>全程操作用筆搞掂</p><p>就咁睇D428，真係覺得同D418冇乜唔同，螢幕大小及鏡頭擺位都差唔多，不過要分辨兩者都唔係難事，因為換上Touch芒之後嘅D428，芒下方多咗個功能Bar，以及按鈕都變得大粒咗，好容易睇得出。雖然D428係由D418改裝而成，之但係外殼感覺比D418較為膠感，質感比D418略為遜色。而全機最大賣點嘅手寫輸入，就冇令人失望，認字準確度相當唔錯，多筆畫字都冇問題。之但係用得上Touch芒，淨係寫字就認真暴殄天物，所以全機操作都可以用筆搞掂，直情好似用緊PDA一樣！</p><p>D418Touch芒版本</p><p>D428除咗換上Touch芒，其他規格就真係同D418一樣，你有嘅佢都有，佢有嘅你都有，當然，除咗支觸控筆。既然因如此，若果本身已經係D418嘅用家，除非視手寫輸入為非常必要之功能，否則都係冇乜必要換機。不過，相信重有好多人都未玩過D418，所以亦有必要講講D428嘅功能。首先，D428唔算得係嬌小玲瓏一族，加埋伸縮外形，唔單止芒大，就連鍵盤都大過人。而180度旋轉鏡頭位於機頂，操作尚算方便，起碼唔會俾手指遮住先。聲效方面則有64和弦，質素係一貫三星嘅響夾清！</p><p>Profile</p><p>制式：GSM900/1800/1900三頻&#13;<br> 顯示器：26萬色/176×220像素/TFD&#13;<br> 鏡頭：30萬像素CMOS&#13;<br> 功能：64和弦、JAVA、30秒錄音、MMS、GPRS&#13;<br> 備用時間︰140小時&#13;<br> 通話時間︰3小時&#13;<br> 體積：99×50×24.3mm&#13;<br> 重量：127g&#13;<br> 售價：約$4,300&#13;<br> 推出日期：聖誕節前</p><p>D488內置手寫板摺機</p><p>D428主打大芒手寫輸入，之但係對於仍然鍾情於摺機嘅用家，D428就唔係咁啱胃口，所以三星同時亦推出摺機D488，一於留番班摺機擁躉。外形跟同廠嘅E330有九成九相似，不過揭開部機就發現另有一番風味，因為鍵盤上除數字掣之外，重多咗個小型手寫板，就好似Nokia3108，手寫板兩邊更有小型功能Icon，唔使寫寫吓又要㩒掣咁麻煩。除咗手寫板之外，D488亦相當「齊料」，內置30萬像素鏡頭加雙6萬5色彩芒，最緊要就係飛甩天線，雞蛋外形更加討好！</p><p>Profile</p><p>制式：GSM900/1800/1900三頻&#13;<br> 顯示器：6萬5色/96×96像素/TFT（外）6萬5色/128×160像素/TFT（內）&#13;<br> 鏡頭：30萬像素CMOS&#13;<br> 功能：64和弦、JAVA、WAP、MMS、GPRS&#13;<br> 備用時間︰280小時&#13;<br> 通話時間︰3.5小時&#13;<br> 體積：91×46×23mm&#13;<br> 重量：85g&#13;<br> 售價：約$3,500&#13;<br> 推出日期：聖誕節前</p></body></html>