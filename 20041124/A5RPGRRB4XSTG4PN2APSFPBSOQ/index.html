<html><header><meta charset="utf-8"><title>GUCCI皮料　西班牙鞋底<br>數百元可訂做女裝鞋</title></header><body><h1>GUCCI皮料　西班牙鞋底<br>數百元可訂做女裝鞋</h1><p>【本報訊】愛好名牌鞋款但又嫌售價太驚人，不少辦公室女郎都愛到訂做鞋履店舖，花數百元要求「照辦煮碗」做一對；有新開鞋店索性用歐美皮料及防震鞋墊等材料，配合自家設計款式做鞋，圖在競爭激烈的市場「踏出」第一步。　記者：翁煜雄</p><p>位於銅鑼灣耀華街的ShoeGirl，開業兩個月已累積一批熟客，老闆娘Jennifer說因她對鞋認識甚深：「我屋企做鞋廠，外銷美國同日本。我細細個就要將隻鞋放入機器度，壓個鞋踭出嚟。」她修讀理工大學MBA課程的畢業論文是關於營運一間做鞋的店舖：「我搵咗好多資料，發現有得做，索性真係開舖。」&#13;<br> 做鞋舖近來愈來愈多，如金鐘海富中心便有數間，店內有不同鞋款任選，客人亦可訂做名牌最新鞋款，店員取得客人腳部尺寸後，需七至十日便可做成一對新鞋，售價約數百元。<br> &#13;<br> <spanclass>自家設計較受歡迎 &#13;<br> Jennifer說，其產品與別不同之處，是物料多來自歐美：「因為同好多大廠熟，所以有啲為GUCCI等名牌提供皮料嘅，都肯俾啲料我，一般細公司買佢哋唔俾㗎。」她從西班牙訂來防滑及輕身鞋底，配合美國吸震鞋墊：「淨係個墊都貴過普通嘅幾十倍。」她說不會因而提高鞋價，每雙約五百八十元至六百多元：「寧願薄利多銷。」&#13;<br> 她又花心思設計鞋袋及包裝紙，更像部份名牌鞋店般，為客人在鞋上刻名字：「尤其新娘鞋，有名更有紀念性。」由於她曾為自家工場及著名品牌設計鞋款，故店內七成鞋均由她設計：「有啲重好賣過抄名牌款果啲。」&#13;<br> 海富中心Edwina手袋皮鞋公司負責人Steven則說，客人多選購酷似名牌款式的鞋：「有啲攞埋本雜誌嚟㖭。」白領一族動輒花千多元訂製兩、三對，部份名太亦是其客戶：「周啟邦夫人都嚟，不過佢自己設計埋個款。」每對鞋售約六百九十元。他亦為客人訂製手袋，款式亦「追上」名牌：「成日睇外國時裝雜誌。」</spanclass></p></body></html>