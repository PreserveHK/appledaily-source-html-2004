<html><header><meta charset="utf-8"><title>　　中大歷任校長聚首一堂 - 李八方</title></header><body><h1>　　中大歷任校長聚首一堂 - 李八方</h1><p>中大歷任校長噚日聚首一堂，包括現任嘅劉遵義、上任嘅金耀基、已跳槽政府做教統局局長嘅李國章及前任校長高錕及馬臨，齊齊為已故中大創校校長李卓敏嘅銅像致贈儀式揭幕。李國章致辭時話，見到呢個銅像，就會泛起對前校長李卓敏嘅懷念；正在全力推介三三四學制嘅李國章重不忘加多句，強調若李卓敏校長仍然在生，相信佢一定會支持三三四學制同課程改革。&#13;<br> 八方估李卓敏校長泉下有知，都會希望中大盡快回復佢在任時嘅四年制，唔知李國章幾時做得到呢？講返呢個銅像，係中文大學中國文化研究所前所長陳方正博士所贈，豎立喺研究所嘅庭園之內，因為李卓敏校長亦曾兼任中國文化研究所所長達七年之久，陳方正博士重請咗南京大學雕塑家吳為山教授親自操刀製作個銅像，紀念數十年前已經致力發揚中國文化傳統嘅李校長。&#13;<br> （圖）多位中大前任校長：金耀基（左二）、馬臨（左三）、李國章（左五）、高錕（右四）連同現任校長劉遵義（右五），一齊為創校校長李卓敏銅像揭幕。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>