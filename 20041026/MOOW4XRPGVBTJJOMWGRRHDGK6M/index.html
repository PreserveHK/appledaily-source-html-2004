<html><header><meta charset="utf-8"><title>留港讀書　家長得益 - 左丁山</title></header><body><h1>留港讀書　家長得益 - 左丁山</h1><p>自三三四學制諮詢文件出籠之後，唔少教育界人士紛紛發表意見。處境最艱難嘅一位，可能係代表教協嘅議員張文光。張議員受過大學四年制嘅好處，堅定支持三三四學制，任佢點擺軚，佢都唔敢違背自己嘅良心原則，話五二三好過三三四，之不過身為議員，已是人在江湖，不得不順從一啲（部份）選民（教協會員、教師也）嘅意見，諗啲理由出來嘈一輪，問心嗰句，如果教協最後唔支持三三四，或者因技術理由又將三三四拖慢十年，張文光就真係有愧於香港。</p><p>教育界人士理論上應該讀過好多書，明白事理至啱，但一啲人似乎為反對而反對，自暴其短。例如《蘋果》十月二十三日報道，香港教育政策關注社主席張民炳指出，教統局應審慎檢討課改進度，否則會逼使家長提早把子女送到外國升學。&#13;<br> 張先生應該知道，呢十年來已經有好多好多家長將啲子女提前送去外國讀書，去外國讀初中三、高中一嘅細路，數目數不勝數，點解要咁早去？咪係怕咗香港啲學校、老師、課程、學制囉，如果唔撥亂反正，推行三三四，改革課程，香港啲學校只會留番畀啲清貧學生讀，張民炳唔好倒果為因。&#13;<br> 一啲人話第日大學加學費至五萬銀一年，太貴喎。去外國讀大學就真係貴嘞，呢晚食飯坐在S哥隔籬，S哥兩公婆有高薪厚職，送個仔去美國一啲都唔難。至於錢呢？襟計咯，入讀著名私立大學，S哥話一個月磅水四皮（四萬），有少冇多，等於供多一層中價單位。投資於仔女，不望回報，買多層樓，可能退休之後生活更有保障，如果香港學制，課程搞好啲，香港家長更加富有！</p></body></html>