<html><header><meta charset="utf-8"><title>有了你 - 陳也</title></header><body><h1>有了你 - 陳也</h1><p>無論空氣質素幾差，煙霞、廢氣、二噁英跟煙鏟協力，隨時在距離我們頭頂兩呎籠罩形成一塊烏雲，天空跟我們的肺和鼻哥窿同一時間變灰了。不過，因為有比透明清新空氣更索的你在，香港好過墨爾本。&#13;<br> 無論寒冷警報信號持續多久，避寒中心有幾多鼻鼾聲和啪針筒，社工的棉被年年派年年清，露宿者你對他愈關照他愈惡。不過，因為有了雖然臉皮薄薄但明瞭冷暖的你，氣溫跌破7.8度也不怕發抖，讓牙關打顫的我覺得浸住私家溫泉，正斗過溫哥華。&#13;<br> 無論有無鮮雞食，或者蛋價像國企股炒到天價咁高，蛋撻將會用豆腐代替，擲蛋示威活動被指折墮，甚至被控畜意散播禽流感，師奶冇得日日吹雞，惟有罵仔發洩。不過，因為有了心知肚明、雞啄唔斷的你在我左右，就算雞飛狗走，煎雙蛋都冇力，我仍會覺得飲水食齋都似啖啖肉落肚，時刻雞精上頭，與骨膠原同在，靚足一世，好環境過日內瓦。&#13;<br> 無論一國兩制的謊言揭破後真相幾難睇，四大護法與人大政協的血紅大口幾咁似蒸唔熟的豬內臟，令香港愈來愈似基本法失控肆虐下的政爭疫區。不過，因為有鍥而不捨的你告訴我，你不會放棄，就算基本法洗牌變種，像雞瘟般人傳人，你仍會快樂地追求理想，永遠相信真善美。叫陷入低潮的我，沒有遭浮沙淹埋希望。香港排名33，有了你，必須重組排名，升上我的第一。</p></body></html>