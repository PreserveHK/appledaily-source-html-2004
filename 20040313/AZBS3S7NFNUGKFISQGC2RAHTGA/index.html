<html><header><meta charset="utf-8"><title>股路縱橫：業績勝預期重鋼可候低吸</title></header><body><h1>股路縱橫：業績勝預期重鋼可候低吸</h1><p>恐怖襲擊再現，港股噚日就再急跌先至反彈，最低潮時，恒指終於落到12700水平，報12730，大跌294點，午後反彈，跌幅收窄，但因為早段跌得太深，未能完全收復失地，恒指收12932，跌91點。由月初高位到噚日嘅低位，兩個禮拜時間，跌咗1328點。&#13;<br> 不過，國企個勢就勁好多。江西銅業（358）同重慶鋼鐵（1053）盤數好靚，帶動國企股由低位全面回升。國指噚日一度落到4573，但上番4866高收，升79點，成交亦大增到61億元。&#13;<br> 重鋼最犀利，略為低開一個位，已跌唔落，跟住在4.4元至4.5元間爭持，中午過後，升勢發動，一路掃到收市，高收5.2元，大升0.8元。其他兩隻鋼鐵股，馬鋼（323）同鞍鋼（347），亦分別有9.1%同7.4%進帳。至於江銅，則未見熱捧，收4.4元，升4.7%。&#13;<br> <br> <spanclass>需求勁鋼材價高企 &#13;<br> 03年度（12月年結），江銅營業額54.2億元（人民幣．下同），升62.9%，獲利5.1億元，大升198%，符合市場預期，每股盈利0.19元，但派息0.12元，派息比率高達63%，則比預期為高。&#13;<br> 重鋼去年營業額56.1億元，升34%，獲利9.77億元，升242%，每股盈利0.918元，派息0.2元。由於重鋼盤數重靚過市場預期嘅上限，以禮拜四的收市價4.4元計，PE只係5倍，息率亦逾4厘，人心一穩定番，股價自然一掃就上。&#13;<br> 重鋼去年鋼材銷量186萬噸，增加12萬噸，增幅6.9%，平均每噸售價上升571元，升幅26%，毛利率則由02年的15.98%大幅上升到24.74%。&#13;<br> 由於內地鋼鐵需求依然強勁，集團首季鋼材產品平均價格，較去年同期上升21%，預期第2季價格仍可維持在高位。重鋼去年底產能250萬噸，今年產量目標將增加17%至230萬噸，計劃05年進一步擴大至300萬噸。集團銀行存款及現金結餘13.47億元，資產負債比率45.5%，調低4.3個百分點。&#13;<br> 雖然重鋼04年的盈利增長將會落到單位數字，每股盈利估計約0.95元，但仍屬中長線投資對象，可候調整時吸入，今年目標價5.8元。&#13;<br> 郭兆誠</spanclass></p></body></html>