<html><header><meta charset="utf-8"><title>地產多聲道：西武過海朗豪坊展拳腳</title></header><body><h1>地產多聲道：西武過海朗豪坊展拳腳</h1><p>鷹君集團就快開業嘅旺角商場朗豪坊，有唔少租客爭住進駐，究竟有幾吸引？睇吓連香港西武百貨都揀呢度做九龍區首家分店咪知囉。西武喺香港暫時只得金鐘太古廣場一家店舖。&#13;<br> 對於呢項矚目租務協議，兩家公司喺下禮拜一（十五號）會開記者會解畫，鷹君副主席兼董事總經理羅嘉瑞，同迪生創建執行主席潘迪生，會齊齊出席主持大局。&#13;<br> 潘迪生喺零售業界充滿傳奇，最經典一項，係迪生創建收購英國著名老牌百貨公司夏菲尼高，將佢脫胎換骨，為集團賺大錢；後尾佢重將間百貨公司私有化咗。&#13;<br> 舊年十一月，迪生從日資手上購入香港西武逾一成三股權，令到香港西武成為迪生全資擁有嘅附屬公司。&#13;<br> 香港西武揀朗豪坊開九龍區分店，潘迪生會講吓點樣令到新店成為旺角區遊客必到嘅購物熱點，相信同行都好有興趣想知詳情。&#13;<br> <br> <spanclass>周啟邦舊屋有人吼 &#13;<br> 噚日利嘉閣黃富傑報料話，名人周啟邦夫婦持有嘅西貢大環頭一座面積四千二百呎嘅孖屋，啱啱賣咗畀個投資者，作價九百五十萬，每呎二千二百六十二蚊，造價偏低。&#13;<br> 間屋好殘，兼且十幾年無人住，唔係個市咁旺，都吸引唔到投資者嘅興趣。周氏十幾年前買地起屋，之後無住又無出租，擺咗喺度唔理，𠵱家賣出，重有成千萬落袋。不過佢哋去年底沽出租金回報率極低嘅大坑道五十八號舊樓，蝕一千四百萬。</spanclass></p><p><spanclass>管理公司靠攞獎響名堂 &#13;<br> 𠵱家做物業管理公司真係唔容易，除日常工作外，不時要搞好多活動，例如參加形形色色嘅比賽爭奪獎項，以及參與社區關懷嘅活動等。&#13;<br> 富城集團管理嘅新蒲崗采頤花園同樂富德強苑，參加「第五屆黃大仙區優質大廈管理比賽」，擊敗近百個對手，分別攞到冠軍及季軍。而置邦物業嘅牛池灣海港花園就攞到優異獎。業戶從呢啲獎項，可以知道佢哋為屋苑做咗唔少嘢。&#13;<br> 另外，由富城員工組成「富城集團社區關懷小組」，上個月就喺轄下八個長者住屋，向長者住客派送共千五個福袋，重同長者玩遊戲及唱歌。&#13;<br> <br> <spanclass>港客千萬元掃內地細單位 &#13;<br> 內地樓盤嘅單位，一般都係過千呎，其實中小型單位都好受歡迎。置業國際高級經理何偉杰話，上個周末，深圳寶安區嘅新陽．麗舍，開賣唔使三個鐘就賣清，樓盤建七座三層高住宅，共三百一十五伙，面積係三百七十七至九百二十六呎，呎價二百八十八蚊。&#13;<br> 何偉杰指出，今日開賣深圳東門地鐵站旁嘅利聯．星桂園，首批四百幾伙，接獲六百個認購，都係三百幾至六百幾呎嘅單位。&#13;<br> 另外，深圳中原策劃部楊建話，喺口岸區春風路嘅朗鉅．御風庭最近開賣，唔止出現排隊場面，首日重賣出二百幾伙，其中有個港客一口氣用咗成千萬，買入兩個全層。朗鉅．御風庭共有六百六十六個單位，面積三百幾到七百幾呎，最大都係得兩房，屬於小戶型樓盤，估唔到都咁好賣。</spanclass></spanclass></p><p><spanclass>長成交期方便炒家甩貨 &#13;<br> 樓市興旺，吸引唔少投資者入市。聽講一個以前曾經好活躍嘅投資者，經歷金融風暴後，蟄伏多年，最近重出江湖，喺市場係咁掃貨，由豪宅到屋邨樓，甲級同乙級寫字樓都絕不手軟咁買。&#13;<br> 佢買嘢嘅特色係要求賣方畀一個長成交期，等佢就有足夠時間出貨，佢買入嘅一批東區屋邨單位，好快咁賣咗一半嘞。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>