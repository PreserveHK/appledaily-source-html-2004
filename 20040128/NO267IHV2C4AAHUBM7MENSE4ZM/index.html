<html><header><meta charset="utf-8"><title>新特首陰謀論 - 左丁山</title></header><body><h1>新特首陰謀論 - 左丁山</h1><p>年廿九（一月二十日）《信報》刊登劉迺強嘅文章，題為「美國干預實錄」，指李柱銘及民主派夥同美國右派勢力搞民主，香港市民的福祉不過是美國右派政客全球永續霸權策略中的一隻小棋子？從講爭取民主，講到香港人要站穩民族立場、國家利益，與中央一起謀求建立一個基礎穩固的民主制度，實在得人驚。民主派與李柱銘如果唔公開與劉迺強討論，澄清事實，就太冇膽冇種咯。&#13;<br>全香港人爭普選，竟被劉迺強描繪成受外國勢力利用，香港人真係咁蠢咁笨？啲大學教授係唔係全部盲咗眼？</p><p>每逢政治上有大爭論，必定陰謀論滿天飛、帽子鋪天蓋地而來，呢，李柱銘就嚟成為私通外國嘅港奸嘞。中央目前如何應付港人普選訴求呢？據一位消息通常靈通嘅人士講，中央根本未想得通，只怪董特首不能控制場面。所以中央會用一招拖字訣，用蕭蔚雲刮一刮你哋先？如果都唔驚、唔退縮嘅話，就會在適當時候升董先生上神枱，繼而「保外就醫」之類，香港另選新特首。&#13;<br> 左丁山唔明白，呢條橋點拖時間呀？消息靈通人士話，行政長官缺位時，依基本法第五十三條辦理，先由政務司長臨時代理，六個月內依基本法第四十五條產生新特首，產生辦法見基本法附件一。咁樣選出嚟嘅新特首，任期五年（基本法第四十六條），如果在○五年一月上任，可以做到二○○九年尾，中間梗係冇行政長官普選喇！如此說屬實，春江鴨就鬧定紅鬚軍師先喎！</p></body></html>