<html><header><meta charset="utf-8"><title>為大學學費擔心之一 - 左丁山</title></header><body><h1>為大學學費擔心之一 - 左丁山</h1><p>上星期六（十月二十三日）本欄講「20萬元一個學位平到暈」，未寫已經預測到會有乜反應。果然，十月二十五日就收到一個電郵，罵左丁山唔知米貴，讀者道理如下：「二十萬，讀四年，即每個月四千一百六十六元。你知唔知，畢業生薪金每月只得八千，點還呢筆債。你唔好以自己嘅收入嚟講。」</p><p>呢位讀者咁樣鬧左丁山，內有兩個假設：（一）全部學費係向政府貸款；（二）畢業後打工月薪八千元，而且薪水好耐好耐都唔會增加。&#13;<br> 兩個假設都未必啱。第一，現在大學嘅獎助學金比我哋以前讀書時代多咗好多，GPA（積點）有三分，已經好有機會攞到。大學裏讀書成績好之人，多數唔係有錢仔女，佢哋就會攞到獎助學金，減輕父母負擔。當然，香港啲大學校友，捐錢畀母校成立獎學金，仍然未夠踴躍，同耶魯、哈佛差好遠。舉個例，假如港大、中大各有五萬名有資格捐錢嘅校友（即畢業已久，生活穩定之輩），每人每個月捐一千蚊（自信用卡扣除，等於少去福記飲一餐至兩餐茶），一年港大、中大就各有六億元做獎學金；捐五百元，就有三億啦，可惜香港啲大學校友未有此意識。&#13;<br> 紐約州州長GeorgePataki係耶魯一九六七年畢業生，佢阿哥亦係。耶魯收咗佢阿哥之後，父親走去耶魯搵「收生主任」，對佢講：「我老，冇錢供個仔讀耶魯，但耶魯收咗佢，請問有冇錢津貼吓？」耶魯查清楚之後，立即畀Pataki大佬獎學金，佢兩兄弟一生感激耶魯，希望香港啲大學有一日可以學得到耶魯嘅作風。&#13;<br> 重未講完，明日再講。</p></body></html>