<html><header><meta charset="utf-8"><title>　　選票不是死人骨灰 - 李八方</title></header><body><h1>　　選票不是死人骨灰 - 李八方</h1><p>選舉點票大醜聞，搞到特區變為國際笑柄。立法會要求成立獨立調查委員會，追究胡官責任。在保皇黨極力抗拒、自由黨全線縮骨棄權之下，該項關乎全港市民利益嘅問題，慘遭否決。&#13;<br> 點票大混亂，選票太大張、票箱細細個，一睇就知道會滿瀉。呢個政府全無準備工夫，係咁亂質，經已係冇晒常識。最鄙劣嘅行為就係點票時有長達半小時真空期，驅趕候選人代表出場，選舉事務人員竟然使用螺絲批間尺等器具，粗暴撩撥選票，蹂躪票箱，呢啲行為，喺其他民主國家，一早就宣布選舉無效。</p><p><spanclass>點解由內部交報告？ &#13;<br> 林公公重要力撐，話會提交報告，交報告即是自己查自己，有何公信力？沙士咁大鑊，重有居屋短樁問題，都由獨立委員會調查，點解點票醜聞就由內部提交報告？胡國興經此一鑊，公信力早已掃地，由佢啲馬仔去交報告，有幾多真相？&#13;<br> 特區政府在選前狂吹噓，話叫市民投「神聖一票」，真係神聖嘅就唔會用啲棍亂咁撩，亂咁插。選舉事務人員係乜嘢質素，究竟係乜嘢程度，定係政府唔夠人手，其實係喺哥連臣角焚化爐抽調工人過嚟兼職？若然唔係，呢隻專業手勢點解咁似揸支火鉗扒撥骨灰搵緊手鈪、金牙嘅嗰一隻嘅？&#13;<br> 唔由獨立委員會調查，又點知呢啲人四年後唔搞多鑊？市民嘅選票，唔係骨灰，投票站亦唔係哥連臣角，胡官唔落台，就真係人神共憤咯。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>