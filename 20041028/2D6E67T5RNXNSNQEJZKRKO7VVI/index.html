<html><header><meta charset="utf-8"><title>周街上網夢難圓？</title></header><body><h1>周街上網夢難圓？</h1><p>早前喺歐洲曾有報道透露，荷蘭部份地區正利用一種新技術，計劃將全市建立無線寬頻覆蓋。計劃首階段先安裝二十個無線熱點，未來六個月計劃再安裝多一百個，覆蓋整個市中心，令到即使於巿中任何地點都可以隨時無線寬頻上網。至於香港，顯然未有相關計劃進行，暫時仍停留於熱點（HotSpot）上網階段，即係需要身處熱點覆蓋範圍，先可接通無線上網，情形一如喺咖啡連鎖店嘅無線上網。&#13;<br>不過使用前，除咗要留意Notebook或PDA是否已內置無線上網功能，更要向ISP預先登記，並唔係話用就用。筆者大大話都喺唔少熱點上過網，質素其實好參差，一來唔知發射點設於何方，即使於同一間餐廳，訊號強弱亦會分別好大，有時見到有人抬住部電腦周圍走，猛咁搵個好位上網都幾好笑！而收費方面，其實都幾貴，非客戶每十分鐘$6，即使客戶亦要$3，Send幾封Mail還可以，要長時間上網，分分鐘貴過屋企上網月費，所以暫時無線上網都係「有急事」先用居多，咁搞落去，香港都幾難跟荷蘭睇齊，真正周街可以上網咯。&#13;<br>&#13;<br>文：寬頻探子</p><p><b> 無線上網須知</b> &#13;<br> 1.主要支援802.11b無線制式，較新嘅g制式都用到，不過速度唔會因而提升。&#13;<br> 2.未必個個HotSpot都可插濕電，而無網上網較食電，要多注意。&#13;<br> 3.亦有部份商場提供免費無線網絡，只要登記電郵即可使用。&#13;<br> 4.保障自己，防毒軟件及防火牆都要安裝。&#13;<br> &#13;<br> 《吹吹IT風》以討論及分析熱門IT話題為主，由電腦、數碼相機、手機、AV產品到TVGames，都屬討論範圍，歡迎讀者提出改善建議、討論話題、疑難雜症，谷氣投訴甚至自薦發表文章都得，總之大家多多交流。&#13;<br> <ahref>itpage@appledaily.com </ahref></p></body></html>