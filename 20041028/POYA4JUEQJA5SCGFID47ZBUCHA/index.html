<html><header><meta charset="utf-8"><title>爆機狂迷：任天堂抄星爺橋<br>功夫＋網球招招過癮</title></header><body><h1>爆機狂迷：任天堂抄星爺橋<br>功夫＋網球招招過癮</h1><p>早幾日再次翻睇星爺套《少林足球》，仍然被戲內古靈精怪嘅射球絕招所迷倒，估唔到任天堂都深明此理，認為「功夫＋網球」一樣有得諗！新作《瑪利奧網球GC》，出盡任記旗下大牌明星壓陣，過癮之處係眾多角色有其獨門必殺技，包你一路玩一路笑，簡直堪稱一套《少林網球》！&#13;<br>&#13;<br>記者：徐影龍</p><p>其實任天堂喺2000年，已經推出過N64版本嘅《瑪利奧網球64》，當時已經叫好叫座，而新作登錄GameCube後，憑住機能大幅強化，不但收錄大量好有特色嘅3D場景，而且一起首可選擇嘅人物已經多達14人，全部都係任記旗下當紅人物，各人性格及攻守都不同，熱鬧氣氛一啲都唔輸蝕得過《大亂鬥》，加上每人都有唔同嘅必殺技，連埋隱藏人物，真係齋睇必殺技都已經夠晒目不暇給！</p><p><spanclass><fontstyle>每人兩招攻防絕技  &#13;<br> 遊戲規則跟普通網球Game冇分別，不過要數最精采者，肯定係一堆必殺技莫屬。當雙方攻守幾球後，就開始儲到必殺技能量，每名遊戲角色都有攻、防兩招必殺技；攻擊技通常都係衝擊系，對方擋到都退後幾步，難以反擊，有啲重會帶電，搞到你痹咗企喺度，任人魚肉！而防守技就較重要，事關有效範圍頗遠，幾危急都救得切，就算俾人「玩八字」都唔怕喇。&#13;<br> 實際玩過後，發覺攻擊系必殺技對中期嘅電腦已經作用唔大，反而頻頻消耗能源喺防守方面。要戰勝高手，不妨留住能源作防守，待電腦用盡必殺技後，便可以八字打法攻破敵方防守，唔怕敵人有能源出防守必殺技。</fontstyle></spanclass></p><p><spanclass><fontstyle>迷你遊戲玩不停  &#13;<br> 其實任天堂嘅Game出名抵玩，意思係話遊戲隱藏大量元素，就算嚟到以打網球為主嘅《瑪利奧網球GC》，都有大量隱藏迷你遊戲俾你玩。遊戲一開始已可揀選5款迷你遊戲，玩法全部都建基於網球操控技術上，如首關嘅塗色板，就要將啱嘅顏色球打到板上相應位置，非常之考驗反應，不過完成一幅色彩繽紛嘅圖畫後，又真係幾有滿足感㗎！當你戰勝特定對手，又或完成某項冠軍爭奪戰，將會開啟更多舞台及迷你遊戲，如力戰八爪魚、鱷魚畫鬼腳等，每個迷你遊戲更設有升級制，要完全爆機真係談何容易。&#13;<br> 最攞命係如之前嘅《MarioKart:DoubleDash!》咁，每次辛辛苦苦爭得盃賽冠軍，隨之而來係更高等級嘅挑戰，去到星星級，弱如Wario等對手，都識得曲線球，相當之難纏。</fontstyle></spanclass></p><p>遊戲類型：運動&#13;<br> 對應機種：GameCube&#13;<br> 遊玩人數：1至4人&#13;<br> 售價：約$350&#13;<br> 開發商：Nintendo&#13;<br> (c)2004Nintendo/CAMELOT&#13;<br> &#13;<br> 售賣點：DreamStore&#13;<br> 電話：25753285&#13;<br> 地址：灣仔東方188商場256號舖</p></body></html>