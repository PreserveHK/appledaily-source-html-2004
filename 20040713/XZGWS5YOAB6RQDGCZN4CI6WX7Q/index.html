<html><header><meta charset="utf-8"><title>美洲盃亞洲盃賭唔過 - 左丁山</title></header><body><h1>美洲盃亞洲盃賭唔過 - 左丁山</h1><p>馬會宣布賭波業績，由去年八月三十一日至今年六月二十日止，投注總額一百六十一億元，馬會毛利有三十三億元，政府收博彩稅得十六億五千萬元。&#13;<br> 雖然話投注額低於樂觀預期，但十一個月內，其中有幾個月係試辦熱身期，可以為政府博到毛利嘅一半——十六億五千萬元，算係好成績咯。今年英超聯喺八月中開賽，一開波就係曼聯對車路士，必定轟動，而且車路士新領隊摩連奴原是波圖領隊，曼聯飲恨歐洲冠軍球會盃，就係衰在波圖身上。費爵爺為報此仇，好希望一開波就打低車路士，賭波之士重唔猛咁落注咩。下一年度嘅足球博彩，一定大大增加，讓政府財爺喜出望外。小黎話：「唓，使乜等到曼聯對車路士先至落注呀，𠵱家有美洲國家盃，遲啲又有亞洲盃，夠可以投注啦。」左丁山期期以為不可，叫小黎咪制。南美球隊唔多重視美洲國家盃，巴西派B隊參加，好多球星唔見人，我哋都唔知道各隊嘅真正實力，如在黑暗中隔山買牛，好難贏錢喎，兼夾南美有暴力謀殺球員嘅紀錄，有心人事先決定賽果，有乜稀奇呀！&#13;<br> 亞洲盃咯喎，中日韓三強鼎立，沙地阿拉伯有威脅，但各隊實力不強，重慶、成都兩個比賽場地熱到嗌救命，中日韓三隊都可能氣力不繼，臨場腳軟㗎。日本隊啲歐洲球員（如中田英壽、稻本潤一等）都因傷唔會報到，成隊等於日本B隊，相信唔會太搏命。咁嘅情形之下，投注難度極高，買邊隊等於買大細，不如留番啲錢賭英超聯喇。太爛癮嘅話，因住褲穿窿。</p></body></html>