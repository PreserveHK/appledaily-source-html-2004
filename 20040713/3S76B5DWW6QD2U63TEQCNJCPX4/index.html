<html><header><meta charset="utf-8"><title>日本柴犬彈起變潮犬</title></header><body><h1>日本柴犬彈起變潮犬</h1><p>近幾年潮界都流行養寵物，尤其是養狗，例如雪橇、都柏文、八哥等，喺明星效應下，忽然由冷門犬變成潮犬，巿價非常硬淨。潮界光頭線人B生，最近啱啱從日本返嚟，佢選搭最受水貨佬歡迎嘅UA航機，早上08去黃昏18返，夜晚11點幾返港就立即到翠華向朋友分享佢嘅日本見聞錄：「我估你哋未必知，日本代官山𠵱家已經成為潮人勝地，嗰度出入親個個都係型人異士。呢程我過到去識咗好多住喺代官山嘅猛人，佢哋話我聽原來𠵱家日本潮人最鍾意養嘅狗原來係柴犬！呢隻柴犬個樣就似涉谷車站出面嗰隻八千公像，嘴尖眼細，瘦長身形，唔識嘢會以為佢係一般唐狗，識嘢嘅就知佢係好嘢，最普通啡黃色都要8萬幾Yen，高一級個身有黑色叫『黑柴』，賣成15萬Yen。我上日本YahooAuction查過，都要十幾萬Yen「即決價」，若果運返嚟香港起碼成萬五、六港紙埋單。聽我啲日本潮界朋友講，呢隻柴犬由日本『裏原』班Designer玩起先，加上Neighborhood早排又出隻柴犬搪膠，從此大家正式認定佢為潮犬。好彩我同日本啲關係友好，所以遲啲整番隻嚟玩吓，銅鑼灣啲女見到實大叫『卡娃兒』！」光頭仔B生同日本方面關係友好，實在令人羨慕。&#13;<br> &#13;<br> 主持人：大食Jack　八卦熱報：<ahref>tai_sick_jack@yahoo.com.hk </ahref></p></body></html>