<html><header><meta charset="utf-8"><title>醒過菲傭少少 - 陳也</title></header><body><h1>醒過菲傭少少 - 陳也</h1><p>外籍傭工假如是特務，香港二十萬個家庭的隱密資料肯定通晒天，被家傭密密蒐集「犯罪」證據而不自知。指派傭工辦事，謹記要識做，千萬別當人係妹仔使死人。如果是額外工作，不妨補水補鐘，依正香港慣例，家傭有OT補償，條氣順晒，又點會倒自己米向入境處告發僱主。&#13;<br>外傭在家的時間，往往比在職僱主長，所謂千呎豪宅，戶主平日只佔用放工後那張主人床，外傭行動自如，無拘無束，工作環境點都好過比宮廷複雜險惡的辦公室。家居工作十年如一日，人事簡單，永無裁員瘦身之慮，外傭沒職可紮，只要老老實實勤勤懇懇就能過關，無懼開會被插。打理家頭細務是手板眼見工夫，不必不斷進修自我增值，冇話要考外傭基準試。</p><p>雖然市場有競爭，但人工穩定，無風無險，最適合一步一步循序漸進的保守派。&#13;<br> 唔，外傭醒少少者，2012年講唔埋有機會角逐特首，砌贏老董話咁易，再勤奮些少就連梁振英都要出局。&#13;<br> 相見好同住難，外傭大整蠱戶主的話，幾乎冇仇報。洗腳水放湯、經血混果汁、地拖布抹古董已是小事。鋁窗故意鬆開螺絲，盡地一煲將煤氣喉割破自己溜出街就大件事。僱用外傭講感覺，不是一夜情，勞資雙方都要碰運氣。&#13;<br> 看外傭控告僱主虐待的個案，傭工指每日從六點工作到晚上十時。這就算辛苦？看來我可以保留控告阿仔的法律權利！可是，前段認為外傭能砌低7-11董特首的話，要收番。</p></body></html>