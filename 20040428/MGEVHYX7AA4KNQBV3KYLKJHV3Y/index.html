<html><header><meta charset="utf-8"><title>「收得幾百萬英鎊　冇理由咁欺場」<br>Britney個唱咪嘴辣㷫Fans</title></header><body><h1>「收得幾百萬英鎊　冇理由咁欺場」<br>Britney個唱咪嘴辣㷫Fans</h1><p>美國偶像歌手BritneySpears，一向都喺演唱會上咪嘴，我大口羅拉喺日本都見識過，可能嗰次係免費騷，所以冇觀眾投訴。不過，Britney前日喺倫敦開騷，每張飛成四百蚊港紙，佢竟然全程咪嘴，搞到全場一萬二千個fans好鬼㷫！&#13;<br> <br> <spanclass>「極度失望」 &#13;<br> Britney前晚喺倫敦開騷，着咗套緊身貓女裝上台表演，好鬼野性，引起觀眾尖叫，但係Briteny開聲唱歌嗰陣，啲觀眾已經覺得好唔對路，佢竟然係成場都咪嘴，並唔係現場唱歌畀人聽。個騷完咗之後，成班觀眾都帶住俾人「屈」嘅不快心情離開。&#13;<br> 有fans好嬲咁話：「我為咗睇呢個騷，儲咗好耐錢，我真係極度失望！」&#13;<br> 另外英國《太陽報》娛樂版編輯亦為fans抱不平咁話：「Britney係堂堂一個性感大歌星，又有一把靚聲，我真係唔明佢點解要咪嘴呃fans，就算Britney私生活上正面對一個好艱辛嘅時刻，但佢收得人幾百萬英鎊，冇理由咁樣欺場！」&#13;<br> 聽聞Britney呢期成日大叫，好似佢去倫敦之前，就俾人發現佢因為俾有妻有兒嘅新男友欺騙，所以喺比華利山嘅酒店發癲亂叫；佢到海灘游水嗰陣又遇見鯊魚，亦嚇到亂叫，唔知係咪咁搞到佢唱唔到歌呢？</spanclass></p></body></html>