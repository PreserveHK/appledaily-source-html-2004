<html><header><meta charset="utf-8"><title>701收料站：寶業暫不宜沾手</title></header><body><h1>701收料站：寶業暫不宜沾手</h1><p>雖然噚日大市好似喘定，但成交就萎縮得好緊要，反映大家都唔想做嘢。&#13;<br> 其實小初好多經紀朋友，最近都call客孖展追到失暈，所以就算有人拍晒心口話想做嘢，小初都好懷疑做唔做得到，就算真係炒咗上去，散到貨機會亦唔大。&#13;<br> 小初舊年曾經玩過嘅寶業集團（2355），最近因為延期公布業績，所以股價不斷下跌，噚日再跌9.9%，收3.175元，較上市以來高位5.10元，已經跌咗好多。&#13;<br> 小初心思思想博反彈，但經紀黃叫小初咪亂嚟，點都要等公司出咗業績，睇清楚先算。寶業呢隻民營建築股，舊年6月上市時並唔太受人注意，直至金手指一再增持，股價先至有如坐火箭咁直升，但一隻新簇簇嘅股票，上市唔夠一年，首個全年業績都話要延遲公布，實在甚為罕見。&#13;<br> 通常公司延遲公布業績，主要係因為核數師想要多啲資料，事件好容易令人有好多諗法，所以都係睇定啲。&#13;<br> 慕容小初</p></body></html>