<html><header><meta charset="utf-8"><title>　　中大新舊校長風格迥異 - 李八方</title></header><body><h1>　　中大新舊校長風格迥異 - 李八方</h1><p>經濟學家劉遵義噚日正式接任中大校長，貴為局長嘅前任校長李國章都有嚟捧場，兩個人嘅作風真係好唔同。李局長雖然推三三四搞到馬不停蹄，但係見到記者都絕少避開，就算答modelanswer，都會企定定講解吓。唔知係咪新任校長未慣面對傳媒，噚日班學生仔向校長遞請願信，八方責任所在，諗住問校長有咩回應，行色匆匆嘅劉校長見狀，即時考驗八方同埋一班行家嘅平衡本領，一邊落樓梯一邊答問題，轉完右跟住又轉左，旁邊嘅「實Q」哥哥更護主情切，企圖推開一眾行家嘅錄音機，隻手幾乎掩住校長個嘴。&#13;<br> 其實大學校園有示威請願好平常，記者提問都係想畀機會大家解釋清楚，劉校長真係唔需要咁避忌。&#13;<br> （圖）劉校長一路行一路回應學生請願嘅事，搞到八方差啲仆低咁滯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>