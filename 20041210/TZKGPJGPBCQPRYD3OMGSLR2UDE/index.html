<html><header><meta charset="utf-8"><title>　　馬丁幾乎撞車又關楊森事 - 李八方</title></header><body><h1>　　馬丁幾乎撞車又關楊森事 - 李八方</h1><p>民主黨改選在即，噚晚搞咗個主席選舉論壇，由於今次選舉有陳竟明加入挑戰李永達，所以論壇頗為熱鬧，而被看低一線嘅陳竟明非常認真，特別印咗幾張海報貼喺場內以壯聲勢，自信穩勝嘅達仔就淡淡定單拖到場。&#13;<br> 陳竟明係中大教授，噚晚佢自爆出身左派家庭，二十歲前都係左派分子，後來留學加拿大先開竅，所以對共產黨騙人伎倆特別有認識，返港就加入咗民主黨投身民主活動。達仔則話從政二十幾年犧牲好大，從政係佢嘅生命，八十年代中期任職嘅學校升佢做主任，但佢因從政而拒絕，佢話若果當年願意升職，𠵱家分分鐘做埋校長㖭。&#13;<br> 民主黨創黨主席馬丁噚晚亦有到場，兼向記者吐苦水，事緣有報紙寫佢指楊森路線錯誤，馬丁話噚日朝早揸車時聽到主持人讀呢段新聞，嚇到佢幾乎撞車，重要嗱嗱聲打電話去電台澄清。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>