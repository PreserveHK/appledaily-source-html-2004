<html><header><meta charset="utf-8"><title>　　傑驊一派 - 李八方</title></header><body><h1>　　傑驊一派 - 李八方</h1><p>八方噚日話，大狀黨嘅湯家驊同梁家傑，有份喺達明一派嘅演唱會大展歌喉。噚晚演唱會唱到近十一點，兩個大狀終於出場，佢哋一上台見到萬幾個觀眾，拍晒手掌歡迎佢哋都嚇咗一跳，湯家驊不禁話：「好多人，咁點算？」&#13;<br> 明哥黃耀明即刻同湯家驊壯壯膽：「嗰日你哋都唱過啦！」夾開band嘅湯家驊愈唱愈興奮，一邊跟住節奏踏步，一邊同台下觀眾揮手示意；相反傑哥成碌木咁，淨係企喺度唱，不過都博得全場掌聲鼓勵，唔少觀眾重企起身拍手支持佢哋。&#13;<br> 唱完歌後，明哥問：「今次演唱會嘅主題係為人民服務，想問你哋鍾意香港啲乜嘢？」湯家驊真係識冧歌迷，佢指住啲觀眾話：「我鍾意香港因為有大家！」傑哥就話：「因為香港重有達明一派！」擦鞋得嚟又幾可愛喎。&#13;<br> （圖）左起：黃耀明、梁家傑、湯家驊同劉以達一齊合唱，掀起全晚高潮。&#13;<br> 仇志德攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>