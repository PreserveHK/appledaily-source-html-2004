<html><header><meta charset="utf-8"><title>爆機狂迷：<br>PSP搶先實地測試4.3吋巨芒靚爆</title></header><body><h1>爆機狂迷：<br>PSP搶先實地測試4.3吋巨芒靚爆</h1><p>重有2日（12月12日），就係SONYPSP正式推出嘅日子，之前機迷由極度看淡，到家陣行情高漲，個個睇實個炒價準備入貨，足證SONY手提機處女下海，都有唔少人期待。今次香港SCE威番次，比韓國、台灣等地方，更早攞到Sample機畀傳媒測試，重要有埋Game試玩，今日就為大家全面剖析呢部PSP，到底是龍是鳳！&#13;<br>&#13;<br>記者：徐影龍　攝影：陳偉強</p><p>從今年LA個E3開始，已曾接觸過PSP嘅真身；雖然機身體積的確頗大，不過見到個4.3"超巨芒，登時覺得PSP體積大得有理。賣相畀到人一種超高科技感，頂頭嗰兩粒L、R掣用透明膠，簡直有畫龍點睛之效！手感方面尚算唔錯，薄機嚟講算幾好揸手，連Game包電有280g亦唔算重，以流動裝置嚟講合格有餘。&#13;<br> 講番最搶眼個大芒，初期PSP只配備普通TFTPanel，到臨近發售先搵埋SHARP臨時拉伕幫拖，將頂級靚Panel畀PSP用，SONY為求人人見到都話靚，都可算不惜工本。</p><p>PROFILE</p><p>處理器：PSPCPU（1-333MHz）&#13;<br> 記憶體：32MB＋4MBDRAM&#13;<br> 屏幕：4.3"TFT（16:9）&#13;<br> 解像度：480×272（1,677萬色）&#13;<br> 介面：Wi-Fi、MSDuoSlot、USB2.0、紅外線&#13;<br> 體積：約170×23×74mm&#13;<br> 重量：約280g（連電池）&#13;<br> 日本官方網址：www.playstation.jp/psp/</p><p>實地測試UMD表現</p><p>SONY再一次搞自家制式，今勻PSP用嘅UMD光碟（UniversalMediaDisc），以超細體積而提供1.8GB容量食胡，而且兼容多項格式於一身，除咗打機外，重可睇埋高解像電影及高質素音樂，UMD可算身負重任，不但要喺遊戲界定位，更要跟DVD碟一樣，世界通行，更大野心嘅係，藉此連音樂碟格式都統一埋，以後就真係等收版稅收到手軟。手提遊戲機要Load碟都算係首次，好多人都抱觀望態度。實地試過，開機6秒直入Menu，首次讀UMD碟再加17秒，之後出入菜單都好得多，幾乎唔使再Load碟，等17秒都係一次過啫。就算喺室內寂靜環境，都唔多覺讀碟時發出嘅噪音，呢點值得一讚。</p><p>MSDuo極速播放機</p><p>講完UMD碟，絕對要講吓PSP對MSDuo嘅支援。當初官方宣布，由聽MP3、睇數碼相到儲存遊戲進度，都倚靠呢條MSDuo，重要性相當之高，點知到臨推出前突然加碼，支援埋MPEG4電影嘅播放！由於市場上缺乏電影及音樂UMD碟嘅支援，就算PSP趕得及聖誕檔期推出，都缺少一大賣點，所以此舉不禁令筆者更為肯定，PSP根本屬趕工上陣之物，就算UMD大軍未能配合推行，都有本錢同任記NDS鍊住先。&#13;<br> 喺測試MSDuo兼容度前，筆者已預備各式多媒體檔案。先講數碼相，總數20張500萬像素相片，都能瞬間顯示出嚟，快速按L、R掣轉相都跟得切，比PDA及硬碟式Player更快！至於MP3/ATRAC3亦完全兼容，不過曲目等資料顯示就亂晒碼，希望行貨能有所改善。最後係MPEG4電影檔，一條AVI一條WMA短片均宣告播放失敗，睇怕要等SONY開放《ImageConverter2》下載檔，先可真正測試到MSDuo播片威力。&#13;<br> 順帶一提，所有檔案可以普通CardReader抄寫，不過張MSDuo要先經PSP格式化一次，再依資料夾類型存放先播到，情形跟PDA一樣。</p><p>PSP版《RR》香港首航</p><p>雖然賑災版PSP早幾日已到港，不過得隻跟機Demo碟，齋睇冇得玩。今次SONY班到兩部PSP之餘，重有埋隻《RidgeRacers》到港，可一試PSP嘅打機表現。慶幸遊戲碟唔會有區碼之分，淨係UMD電影及音樂碟先分區碼。今次《RidgeRacers》唔算Load得耐，由Menu進入遊戲，約需15秒，而揀完車種、賽道後，再等約10秒，跟PS2舊版《RidgeRacers》差唔多，耐唔耐真係見仁見智。遊戲畫面充份發揮PSP嘅多邊形運算能力，就算豐富複雜嘅賽道背景，片車時仍然流暢，尤其甩尾過車等感覺，絕對做得番當年街機嘅水準！</p><p>■3D運算可算打破歷來手提機嘅表現，拍住PS2等家用機。</p><p>後話&#13;<br>AGS公布行貨時間表</p><p>PSP聽日有機會有小量水貨到港，之前已充滿一股炒味，目前訂貨大概要$3,800至$4,500（連一款Game），最慘係有錢都未必夠貨賣，分分鐘炒得更熾熱，所以好多人把心一橫等行貨。跟SCEH宣傳部經理Akio套料，知道PSP之父茶谷公之先生，下星期會親臨香港嘅亞洲遊戲展（AGS），正式宣布港版PSP嘅售價、發售日等資料，而Akio更保證，唔會像當年PS2咁，等兩年先有行貨，不過實際資料仍未有定案，有興趣嘅機迷，不妨到AGS收風兼親身試玩PSP，一嘗巨芒嘅威力。</p></body></html>