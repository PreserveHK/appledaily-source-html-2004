<html><header><meta charset="utf-8"><title>　　特區公僕人工高　阿爺眼紅 - 李八方</title></header><body><h1>　　特區公僕人工高　阿爺眼紅 - 李八方</h1><p>紅灣醜聞、西九龍風波、領匯紛爭、公務員薪酬抗爭上訴得直，董團夥威望公信力，再次面臨八級大地震！&#13;<br> 中方阿爺睇在眼裏，心情複雜。雙普選同公投，中方可以公然干預，之不過紅灣拆唔拆得樓、西九龍地積比率係幾多，唔通吓吓都要勞動到人大釋法、溫家寶發言？&#13;<br> 焗住唔出得聲，好易谷爆。尤其係有啲政策，例如大嶼山起賭場，又俾唐唐搶先表態話係「香港內政，毋須中央批准」而封咗口，就算澳門鏵想向阿胡告狀，由於俾唐唐截胡在先，都冇符。&#13;<br> 不過谷住道氣，點都要發洩吓，嗱，公務員薪酬問題，公務員上訴得直，中方就十分之唔順超嘞。新華社發表專文，大罵特區公僕薪酬過高，並半點名房屋署前副署長「鍾某」，話佢只相當於大陸「副處級幹部」。新華社又引述資深傳媒人稱，如果內地貪官知香港官員的厚遇，一定大歎生不逢地，他們貪污所得大都不及港官合法所得，退咗休可以領到四百三十九萬退休金，兼每月長俸入息七萬八千元。</p><p><spanclass>阿胡「生不逢地」 &#13;<br> 生不逢地？新華社呢句真係好好笑！鄧小平親自規定：一國兩制，香港官員嘅人工，冇錯，係高過大陸幹部數以百倍，不過呢樣就係奉旨嘅，咁就叫做「兩制」嘞！講到唔公平，咁多多少少梗有咯！胡錦濤做國家主席，帳面工資得嗰二三千人民幣，阿董做特首，不過係一個市長，工資一個月三十幾萬，咁胡錦濤咪更加「生不逢地」？&#13;<br> 香港人工高，係資本主義規律，大陸佬冇得恨咁多。至於特區公僕好似鍾麗幗咁，領完一筆，又有長俸，呢樣係法例規定，香港法律寫咗係咁就係咁，吹咩？眼紅呀？咁下世投胎，做特區公務員吖！&#13;<br> 點解新華社唔講阿董，又唔講煲呔，專門點名「鍾某」嚟做人辦，暗示佢叻過大陸貪官，咁就要鍾小姐楔高床板慢慢諗嘞。又係嘅，啱啱退休，唔過冷河，過檔恒基，咁又搣多一份印印腳，憎人富貴，呢一樣點都係共產黨天生性格，八年來唔共你產已經好忍得手，鍾小姐睇嚟都要收斂吓，免致王永平又鬧，市民又謾罵，共產黨又眼紅，變咗「政治黃夏蕙」，咁就慘喇。&#13;<br> 至於紅灣半島拆樓之後，孫明揚會唔會辭職或退休，咁優秀嘅人才，跟住又會花落邊個地產財團呢？今次有共產黨幫眼睇住，鍾麗幗又爆煲在前，睇嚟都幾令人惋惜喎。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>