<html><header><meta charset="utf-8"><title>701收料站：錦藝傳芬佬睇中</title></header><body><h1>701收料站：錦藝傳芬佬睇中</h1><p>沉寂多時的工業股，最近陸續有起色，唔少外資大行都重投懷抱，其中舊年出現控股權易手的冠捷（903），就係佢哋其中一隻重點推介。&#13;<br> 經紀黃話，冠捷自從有個重量級大陸股東入股後，股價一直企得硬淨，近排股價又再屢試高位，多間大行輪流出報告推介，間間都話目標價喺5元樓上。&#13;<br> 冠捷有乜咁正斗？經紀黃話主要生意好掂，尤其係舊年第4季同埋今年首季生意好到不得了，邊際利潤亦有改善，故預期全年盈利有良好增長。&#13;<br> 小初雖然覺得理由單調啲，聽落唔係太興奮，但由於有大行睇起，一定會有芬佬買入，冠捷噚日回落2.73%，收4.45元，距離大行5元樓上目標價重有水位。小初都有啲心郁。&#13;<br> 另外早前提及的錦藝紡織（565），據聞終於修成正果。聽講佢終於獲得芬佬睇中，買入咗唔少貨，之前坐咗唔少貨的台灣投資者，終於飲得杯落。&#13;<br> 錦藝噚日最高見過0.93元，收0.90元，升4.65%，再創新高。&#13;<br> 慕容小初</p></body></html>