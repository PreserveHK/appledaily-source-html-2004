<html><header><meta charset="utf-8"><title>數碼影音：突破對焦弊病<br>Nikon八百萬像素新機王</title></header><body><h1>數碼影音：突破對焦弊病<br>Nikon八百萬像素新機王</h1><p>Nikon自從上一代嘅CP5700之後，推出嘅都只係入門級嘅相機仔，自問係相機發燒友，當然睇唔上眼，而且眼見SONY搶先推出800萬像素F828，Nikon當然唔能夠執輸，立即推出後繼機COOLPIX8700，提高至同級嘅800萬像素，加上Nikon喺相機界嘅名氣，夠晒實力挑戰F828機王地位！&#13;<br>&#13;<br>記者：許福合　攝影：梁細權</p><p><b> PROFILE</b> &#13;<br> 感光元件：831萬像素CCD&#13;<br> 變焦：8倍光學＋4倍數碼&#13;<br> ISO：50/100/200/400&#13;<br> 最大光圈：F2.8&#13;<br> 屏幕：1.8吋&#13;<br> 記憶卡：Type-IICF&#13;<br> 電源：專用鋰電&#13;<br> 體積：113×105×78mm&#13;<br> 重量：480g</p><p>呢部Nikon新機王緊接SONY，推出以800萬像素CCD為感光元件，解像度比一眾萬元大機更勁，而喺Nikon嘅發布會上，除咗有呢部新機王登場外，同場重有兩款主攻入門級用家嘅DC——CP3200同CP2200，以大熱嘅雪白色設計做機殼，想喺甜蜜蜜嘅情人節買部DC畀女友，呢兩個都係好選擇。</p><p><spanclass><fontstyle>機身細功能齊  &#13;<br> NikonCP8700食唔到8百萬像素嘅頭啖湯，被SONY搶先一部推出F828，用家自然會將CP8700與F828作比較。論外形，CP8700與上代嘅CP5700就幾乎一模一樣，最明顯係使用較大嘅1.8吋LCD，若與F828比體積，CP8700更可以話細咗一個碼，唔似得F828大炮Look，外形靚仔得多。講到拍攝基本功能，亦以CP8700較具優勢，如8倍光學、4倍數碼變焦、1/4,000快門、256分區測光等，都比F828略勝一籌。</fontstyle></spanclass></p><p><spanclass><fontstyle>增強對焦效果  &#13;<br> CP8700採用大口徑嘅ED鏡頭，拍片質素已經有一定保證，而且操控方面有唔少改進，首先，開機以至拍攝速度都有所提高，而且終於認真看待暗位對焦困難嘅缺點，加入對焦輔助燈，於陰暗環境拍攝會有射燈幫助對焦，唔使再靠電筒照住影喇，簡直係NikonFans嘅喜訊！作為Prosumer級機王，當然唔少得提供P/A/S/M/BSS等各種自動、手動拍攝模式。至於攝影新手都唔使擔心，有齊多種常用拍攝模式如人像、風景及夜景等，一共有12款之多，上手容易。</fontstyle></spanclass></p><p><b> 玩家意見</b> 　&#13;<br> <spanclass><fontstyle>馬德鐘  &#13;<br> 原來機師馬德鐘都係一名DC玩家，佢揀相機一味要夠快，方便出埠時影靚相，所以除咗CP8700，佢最鐘意D70嘅2秒開機，啱晒佢用喎。</fontstyle></spanclass></p><p><spanclass><fontstyle>Michael《PCWeekly》  &#13;<br> 「以前亦曾玩過CP5700，CP8700手感相似，操控速度亦比以往好，可謂CP5700嘅升級版，最欣賞係加入對焦燈，影Products尤其方便好用。」</fontstyle></spanclass></p><p><b> 記者意見</b> &#13;<br> 抵讚：加上對焦燈，光線不足明顯較易對焦。&#13;<br> 要彈：閃燈太強，不利近距離拍攝。</p><p><b> 同場加映</b> 　&#13;<br> <spanclass><fontstyle>入門機打孖上  &#13;<br> 睇呢兩部CP3200同CP2200用上白雪雪機身，就知道係入門級機，CP3200屬於334萬像素DC，而CP2200就只有210萬像素，主要賣點以輕巧為主，外形與上代機分別不大，可讓用家大玩SnapShot拍攝，價錢亦算經濟！</fontstyle></spanclass></p><p><spanclass><fontstyle>MSV-01數碼相簿  &#13;<br> 數碼相機加上呢個MSV-01數碼相簿，就唔使驚影爆卡。只重350g，但卻可儲存30GB相片，重設有一個2.5吋彩芒睇相，記憶卡當然係CF喇！MSV-01價錢及推出日期未定。&#13;<br> &#13;<br> NikonHK查詢電話：29029005</fontstyle></spanclass></p></body></html>