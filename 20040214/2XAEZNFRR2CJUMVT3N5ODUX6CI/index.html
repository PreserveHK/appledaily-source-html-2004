<html><header><meta charset="utf-8"><title>一味窩輪：新地輪9118抵買</title></header><body><h1>一味窩輪：新地輪9118抵買</h1><p>新世界發展（017）做伸手牌，傳聞供股抽水40億元，但動搖唔到股民炒股熱情，亦未對其他地產股有影響，市場錢多作怪。恒指衰過99點之後收復失地有突，反升114點。&#13;<br> 新地（016）低見75.50元後高收77.75元，有1.5元或2%進帳。恒地（012）低見38.80元後高收40元，有60仙或1.5%進帳，相關Call輪可以吼吓。&#13;<br> 新地Call輪揀9118同9161兩隻。9118喺5月到期，輪價1.40元，溢價得0.2%，槓桿率5.6倍。想買賣容易啲，揀9417，7月到期，輪價87仙，槓桿率8.9倍，爆炸力大啲，當然要畀高些少溢價，溢價去到7.7%。短炒Call輪，睇正股勢頭，溢價只要唔係幾十巴仙嗰類，高些少都唔緊要，可以貴來貴去。&#13;<br> 恒地Call輪揀9215，數據又係靚靚，5月到期，輪價56仙，溢價1.2%，槓桿率7.1倍，其次揀9440，7月到期，輪價亦係5.6仙，溢價6.5%，槓桿率7.1倍，壽命長少少但溢價高5巴仙以上，始終係9215抵買啲。<br> &#13;<br> <spanclass>9791溢價吸引 &#13;<br> 3隻內地電訊股都有表現，電盈（008）則企定喺6.35元，前一排升得急之故，消化一輪，又有機會追番上去，佢嘅PE，始終低過中聯系統（757，就快改名叫做和記環球電訊）好多。熱門對象9791，冷門對象9864，兩隻溢價都係相當吸引。&#13;<br> 章　盛</spanclass></p></body></html>