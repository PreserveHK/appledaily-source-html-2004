<html><header><meta charset="utf-8"><title>飲食人誌：<br>睇完煙花食消夜扺玩$68和食任點</title></header><body><h1>飲食人誌：<br>睇完煙花食消夜扺玩$68和食任點</h1><p>睇完煙花想找個地方坐低唞唞兼醫肚？今日介紹分別位於尖沙嘴和銅鑼灣這兩個睇煙花熱點的食肆，一間以任點和食做賣點，$68可以任吃2小時，另一間酒家就推出消夜特價小菜，$18起有交易。八點幾睇完煙花再等人群散去，正正是優惠價時段開始，大可校啱時間吃頓平消夜。&#13;<br>&#13;<br>記者：招佩珊　攝影：伍慶泉&#13;<br>（無國界美食世界）?陳智良（盈滿樓）</p><p><spanclass><fontstyle>83款和風任食2小時  &#13;<br> 無國界美食世界店內格局簡潔，啱一大班年輕人嘻嘻哈哈、輕鬆地吃頓飯。食物佔八成為和食，包括串燒、壽司、炸物、拉麵等，當中亦夾雜意粉類和粥品類。在落單紙填上點選食物的件數，自有店員為你奉上。14類合共83款食物，以入座時間計算可任點任食2小時，平日成人收$88，9:30pm後入座減至成人$68，小童$38。食物用料有平有貴，以下是回本的美味推介。</fontstyle></spanclass></p><p><spanclass><fontstyle>西式小食&#13;<br> （前）三巴青口&#13;<br> （後）燒豬仔髀、金粟釀鮮茄  &#13;<br> 三巴青口的味道類似用蠔油烹煮，雪藏貨嘗不到鮮甜味，但大大隻夠𡁻頭。燒豬仔髀食落啖啖肉，特別過平時燒烤食雞髀。金粟釀鮮茄用料普通，但粟米上面放了芝士一齊焗，芝香好滋味。</fontstyle></spanclass></p><p><spanclass><fontstyle>西式小食&#13;<br> 雜果班戟  &#13;<br> 任食甜品有3款，刨冰、梳乎厘和雜果班戟同是即叫即做，當中以班戟最吸引，落單時，大可飛走罐頭雜果和大量忌廉，加少許朱古力糖醬，淨吃熱辣辣的班戟皮反而更美味。</fontstyle></spanclass></p><p><spanclass><fontstyle>日式前菜&#13;<br> （前）芝麻八爪魚、味付螺肉&#13;<br> （後）和風帶子裙邊  &#13;<br> 以前在迴轉壽司店吃這些前菜，十幾元一碟但份量少得可憐，在這裏可盡情吃。這3款前菜同屬彈牙小食，麻油味頗重，香口但吃後有點口渴。</fontstyle></spanclass></p><p><spanclass><fontstyle>特別推介&#13;<br> （前）瑞士雞翼&#13;<br> （後）瑞汁牛河  &#13;<br> 名牌食店的瑞士汁牛河和瑞士雞翼價錢揦脷，這裏出品黑漆漆的醬汁7分甜3分鹹，瑞汁牛河只將牛肉連汁淋在河粉上，食味和賣相一般。雞翼倒算美味，甜甜哋好食過滷水雞翼。</fontstyle></spanclass></p><p><spanclass><fontstyle>壽司推介&#13;<br> 鰻魚、三文魚、赤貝、加州卷  &#13;<br> 除非你對海綿或橡膠食物有偏好，否則可以在壽司類剔除玉子和蟹柳，Order赤貝、鰻魚和三文魚才值回票價。</fontstyle></spanclass></p><p><spanclass><fontstyle>熱辣串燒&#13;<br> （右一）燒雞串&#13;<br> （左二）司華力腸  &#13;<br> 平日在旺角掃街頭小食，$5一支雞肉串，$10一條司華力腸，不經不覺𡁻二、三十元才夠喉，在這裏可吃個夠本。</fontstyle></spanclass></p><p>無國界美食世界（23688313）&#13;<br> 地址：尖沙嘴加拿芬道49號地下及1樓（由厚福街入）&#13;<br> 營業時間：星期一至日：5:30pm-1:00am&#13;<br> 收費：星期一至日：成人$88、小童$58；9:30pm後入座：成人$68、小童$38。&#13;<br> 交通：尖沙嘴地鐵站金馬倫道出口&#13;<br> 座位：120個</p><p><spanclass><fontstyle>一家大細歎鑊氣小菜  &#13;<br> 一家大細搵地方醫肚，吃中菜就最穩陣。盈滿樓距離海旁5-10分鐘路程，相當就腳，晚上9時至凌晨1時為消夜時段，30款售$48-$58的小菜，消夜時段只需$28，而減至$18的菜式就有7款，份量不變價錢實惠。酒家水準大牌檔價錢，坐得舒服吃得經濟。</fontstyle></spanclass></p><p><spanclass><fontstyle>足8両重&#13;<br> 薑葱爆海蝦$28（原價$48）  &#13;<br> 一碟有8両重海蝦，隻隻體積如手指般粗幼，當然不及蝦球啖啖肉吃得痛快，但加了醬油和大量薑葱同炒，上桌時濃郁的薑葱味撲鼻，蝦肉鮮甜。</fontstyle></spanclass></p><p><spanclass><fontstyle>清淡爽甜&#13;<br> 梅菜皇蒸芥膽$28（原價$48）  &#13;<br> 惠州有中國梅菜之鄉的稱號，梅菜有梗無葉，醃製得份外爽甜。製作時將梅菜切條，鋪在芥菜膽上一併蒸熟，梅菜本身爽甜不鹹，芥菜膽亦吸收了梅菜的甜味，是道清淡不油膩的菜式。</fontstyle></spanclass></p><p><spanclass><fontstyle>香脆孖寶&#13;<br> （前）避風塘茄子$18（原價$48）&#13;<br> （後）黑椒牛柳粒$18（原價$58）  &#13;<br> $18小菜中，首選避風塘茄子和黑椒牛柳粒。前者將茄子切片蘸脆漿再炸，然後加入炸蒜粒和辣椒絲略炒，脆漿不厚，趁熱吃夠鬆脆。牛柳粒就炒得軟腍，入口微辣，佐酒送飯都一流。</fontstyle></spanclass></p><p><spanclass><fontstyle>飽肚之選&#13;<br> （前）泥鯭粥$10/碗&#13;<br> （後）潮式蠔仔泡飯$13/碗  &#13;<br> 只在消夜時段供應的粥和潮式泡飯，前者有2條長4吋香煎泥鯭，後者就有蠔仔和豬肉碎。粥底和泡飯味道略為偏淡，但泥鯭和蠔仔份量尚算足料，以街頭小食價錢吃到酒家出品，抵食又飽肚。</fontstyle></spanclass></p><p>盈滿樓燒鵝海鮮酒家（28922382）&#13;<br> 地址：銅鑼灣軒尼詩道489號銅鑼灣廣場1期4/F&#13;<br> 營業時間：7:00am-1:00am&#13;<br> 消夜時段：9:00pm-1:00am&#13;<br> 交通：銅鑼灣地鐵站B或C出口&#13;<br> 座位：300個</p></body></html>