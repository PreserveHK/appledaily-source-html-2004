<html><header><meta charset="utf-8"><title>精明消費：<br>今晚開Party應節裝扮更多Fun</title></header><body><h1>精明消費：<br>今晚開Party應節裝扮更多Fun</h1><p>等到頸都長，平安夜終於到喇！相信大家今晚及明晚都有大把慶祝Party。無論你係搞手定係參加者，為咗令Party玩得更盡興，各種騎呢玩意、盞鬼應節裝扮和Party開餐用品都唔可以缺少。今日搜羅了一些搞鬼創意之作，實行令Party玩得更High更多Fun。&#13;<br>&#13;<br>記者：梁彩燕&#13;<br>攝影：楊錦文、蔡鴻雯、陳陶鈞&#13;<br>Model：IvyChan（Novaface）</p><p>Party扮相最緊要搶眼</p><p>參加Party最緊要開心好玩，所以一定要為自己悉心打扮一番，實行畀啲驚喜大家。聖誕節最多人將自己扮成聖誕老人又或是聖誕鹿，而天使扮相就成為女士們的首選。想特別啲，可以揀帝皇帽、羽毛眼罩，小小點綴已見心思。</p><p>手做皇冠有霸氣</p><p>聖誕節通街都係聖誕老人，想多啲人留意，扮外國帝皇就必定與眾不同。紅色部份由帶有少少絨布質料的硬卡紙做成，帽邊則是銀色紙碎，頭頂的十字架顯得份外有霸氣。全頂帽均由人手製造，皇帝係唔同啲嘅！&#13;<br> 售價：$135(a)</p><p>羽毛眼罩做神秘女郎</p><p>女仔去Party一定打扮得靚靚赴會，但又想保持神秘感，學以前啲貴族公主咁，戴個羽毛眼罩就可以幫到你！眼罩以金色碎條圍邊，重有姣婆Pink羽毛，有神秘感之餘又高貴。&#13;<br> 售價：$95(a)</p><p>扮聖誕鹿不可少</p><p>聖誕節除了要扮聖誕老人，戴個鹿角頭箍扮聖誕鹿都好有氣氛。雪白羽毛同棉質鹿角Cute得嚟又易Handle，高28cm每邊重有3個啷啷，輕輕搖頭便發出噹噹聲，連鹿車聲都扮埋，夠絕！&#13;<br> 售價：$10(b)</p><p>Party必有聖誕老人</p><p>話明聖誕節，又點可以冇聖誕老人充撐場面兼大派禮物？一套有齊上衣、長褲、聖誕帽同仿皮腰帶，造型似到十足十，尺碼由細至加大碼。&#13;<br> 售價：$795(a)</p><p>聖誕女郎套裝</p><p>女仔可做聖誕女郎贈興，呢條FreeSize聖誕One-Piece裙，印滿雪花圖案，重有埋聖誕帽、閃石皮帶、手襪同30cm長的人造膠靴，成套夠晒方便。&#13;<br> 售價：$150(b)</p><p>落入凡間的天使</p><p>普天同慶的聖誕節，就連天使都落入凡間參加派對一齊玩。呢對天使翼有31吋高、36吋闊，彈性橡筋肩帶可穩定翅膀位置，以防鬆脫。&#13;<br> 售價：$249.9(c)</p><p>小童天使裙</p><p>開聖誕Party點可以唔預埋屋企小朋友一份？呢套啱小童或中童穿着的小天使套裝，一套有芭蕾舞短裙、橡筋天使翼、頭箍同神仙棒各一件，襯晒屋企的貪靚小公主。&#13;<br> 售價：$119.9(c)</p><p>可愛聖誕童裝</p><p>RoyalBaby過頭笠棉質小童聖誕裙，手袖、帽子同裙邊都圍有毛毛，有款又保暖，送埋紅色斜孭小手袋俾小朋友放雜物。戴上紅帽子重見到可愛聖誕老人樣，夠晒Cutie。&#13;<br> 售價：$169(d)</p><p>魔女現身聖誕夜</p><p>開Party想轉換吓形象？將自己變成銀髮魔女Look又如何？呢個長約60cm的假髮，女仔戴上立時變成魔女，換轉男仔戴上後，驚嚇度同搞笑度都爆燈！&#13;<br> 售價：$250(g)</p><p>鬚辮假鼻像真度高</p><p>唔想搞太多花臣，但又想扮鬼扮馬引人注意，呢個搞鬼假鼻子就好好笑。有兩條鬚辮由鼻窿伸出，不論男女戴上，賣相都相當騎呢！&#13;<br> 售價：$55(g)</p><p>好玩玩意娛人娛己</p><p>去Party除了要裝身扮鬼扮馬外，都要預備大量新奇好玩的搞鬼玩意娛人娛己。喜慶節日，不外乎玩紙製拉炮、噴雪噴條等玩意，增加開Party的歡樂氣氛。</p><p>七彩奪目紙炮</p><p>紙炮內充滿七彩碎紙，色彩繽紛奪目，又能夠發出砰砰聲響，平安夜倒數時玩就最有氣氛。分別有大、中、小型拉炮，各可發出不同高度的彩紙，最高有成18.5cm高。&#13;<br> 售價：$3-$5(b)</p><p>噴雪營造熱鬧氣氛</p><p>雖然唔可以響公眾地方買噴雪噴條，但佢哋始終係Party最受歡迎的玩意之一。噴雪有白色或彩色選擇，而噴條則只有彩色，同樣有420ml，重可以自行選擇過白色定彩色聖誕！&#13;<br> 售價：$6(b)</p><p>吹氣BB嚇人一跳</p><p>平時吹BB就吹得多，呢款頭箍頂分別有3個充氣發聲BB，側邊的喉管則可以俾你吹入空氣，然後發出BB聲的聲響，在頭頂表演一招3柱擎天，效果搞笑。&#13;<br> 售價：$78(g)</p><p>戴紙帽回復童真</p><p>專為開Party而設的紙帽，一包已經有8隻，雖然Size可能唔會Fit到漏，但有橡筋可穩固防跌，人人戴一頂，都可以好有PartyFeel。&#13;<br> 售價：$35(a)</p><p>4米紙炮場面壯觀</p><p>1盒5個的紙製拉炮，輕輕一拉就會噴出七彩顏色的紙條。每個可發出遠至近4米的距離，效果就似小瀑布一樣，若一大班人柴娃娃齊齊玩，場面繽紛壯觀。&#13;<br> 售價：$75(a)</p><p>Party餐具食得盡興</p><p>開Party都會有專用餐具，例如刨冰器、酒桶，重有分餅器、充滿聖誕氣氛的曲奇餅造型及餐具等，有咗佢哋幫手，開Party先至盡興嘛！</p><p>Santa紙杯碟套裝</p><p>印有聖誕老人大頭樣的紙杯碟套裝，各有杯碟8隻及膠枱布一張，大大個聖誕老人搞鬼得意，圖案生鬼，開派對有佢哋作為餐桌點綴，一定食得開心！&#13;<br> 售價：$34.9(c)</p><p>聖誕飲品棒</p><p>呢款1套4支的玻璃飲品棒，各自有不同的造型，聖誕環、聖誕樹、雪人及聖誕老人，每杯飲品內放一支，有氣氛又搶鏡。&#13;<br> 售價：$59(h)</p><p>蘋果碟盛意粉一樣得</p><p>Villeroy&amp;Boch生產的杯碟餐具出名高品質，呢款專為聖誕而設的28.5cm蘋果碟，男女童的造型精緻可愛，中間聖誕樹位微微凹下，平時用來放燉好的蘋果，亦方便開Party用來盛載意粉。&#13;<br> 售價：$380(j)</p><p>曉播歌的切餅器</p><p>開Party循例都會整吓Tiramisu、食吓雪糕蛋糕，呢個CakeSever就唔同，只要放入兩粒3A電池，就可以播生日歌、結婚進行曲、畢業歌或一般節慶音樂，切餅有埋背景音樂贈興。&#13;<br> 原價：$292&#13;<br> 特價：$262.8(i)</p><p>富貴冰酒桶</p><p>開Party好多人都會飲紅酒、白酒，呢個專門釀酒的法國品牌L'ATELIERDUVIN酒桶，專門為冰香檳、白酒而設，搞上等人Party就要有呢個上等酒桶點綴吓。&#13;<br> 售價：$650(e)</p><p>即刨即有手動刨冰器</p><p>開派對絕對不能缺少飲品，呢個高25cm、闊14cm的刨冰器，內設超級鋒利刨刀，可迅速刨碎冰塊，以樹脂為主要製成質料，夠晒堅固耐用。&#13;<br> 售價：$478(h)</p><p>聖誕老人杯討歡心</p><p>呢個Dunoon15cm高，杯身、杯邊同杯耳都鋪滿咗唔同動作及笑容的聖誕老人，最能討人歡心，名副其實原隻由蘇格蘭製造，質素絕對有保證。&#13;<br> 售價：$180(f)</p><p>店舖資料</p><p>(a)	木馬精品店	25236542&#13;<br> 中環遮打道10號太子大廈209室&#13;<br> &#13;<br> (b)	生意滔	34223101&#13;<br> 旺角洗衣街127號C地舖&#13;<br> &#13;<br> (c)	玩具反斗城	29916222&#13;<br> 尖沙嘴海運大廈地下OTG23號舖&#13;<br> &#13;<br> (d)	西田百貨	26941111&#13;<br> 沙田新城市廣場3期2樓&#13;<br> &#13;<br> (e)	集雅廊	28338338&#13;<br> 銅鑼灣崇光百貨7樓&#13;<br> &#13;<br> (f)	西武	29713888&#13;<br> 金鐘太古廣場1樓&#13;<br> &#13;<br> (g)	city'super	23758222&#13;<br> 尖沙嘴海港城3樓3001舖&#13;<br> &#13;<br> (h)	Francfranc	34273366&#13;<br> 銅鑼灣百德新街2-20號恆隆中心2樓&#13;<br> &#13;<br> (i)	GourmetKitchen	21750098&#13;<br> 尖沙嘴海港城3301舖&#13;<br> &#13;<br> (j)	Villeroy&amp;Boch	28314636&#13;<br> 銅鑼灣崇光百貨7樓</p></body></html>