<html><header><meta charset="utf-8"><title>　　周德熙兩公婆冇夾嘴形 - 李八方</title></header><body><h1>　　周德熙兩公婆冇夾嘴形 - 李八方</h1><p>灣仔區議會主席黃英琦Ada近日為西九四出奔波，佢老公前工商局局長周德熙噚日亦加入聲援，喺電台節目力數特區政府不是，節目後八方搵周德熙再傾，佢強調兩公婆喺西九事件中冇夾埋，因為Ada係講道理嘅人，老公冇道理都唔聽，所以兩人絕對唔會講美國政治，事關周支持布殊仔，Ada就唔係。&#13;<br> 周德熙又透露，Ada早前為灣仔喜帖街重建問題力抗市建局，灣仔區元老兼市建局董事林貝聿嘉同人講，可以試吓向周德熙埋手游說Ada，市建局行政總監林中麟信以為真，於是聽人點，約周生打波，周德熙話如果熟識佢兩公婆為人，一定唔會咁做，因為Ada幫理不幫親，佢話同林中麟唔係幾熟，就推咗個打波約會。&#13;<br> 周德熙白頭宮女話當年，稱當年陳太受肥彭指示，喺西九起個大劇院上演歌劇，取代個運動場，至於點解愈吹愈大變成西九文娛區，佢都唔知發生乜事，莫非真係有人隻手遮天？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>