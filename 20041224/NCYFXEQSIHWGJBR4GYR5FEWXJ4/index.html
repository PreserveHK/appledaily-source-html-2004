<html><header><meta charset="utf-8"><title>　　盧愛玲重返TVB做經理 - 李八方</title></header><body><h1>　　盧愛玲重返TVB做經理 - 李八方</h1><p>TVB新聞部自從羅燦、張剛同謝彩雲三巨頭劈炮唔撈之後，好多高級嘅職位仍懸空，八方有一次撞到新話事人、助理新聞總監袁志偉，問佢重有冇裁員壓力，佢阿哥話，唔只冇，重要請番啲人㖭。言下之意佢唔止已達到六嬸慳家標準，肯定有過之而冇不及。&#13;<br> 咁呢個世界永遠係有人辭官歸故里，有人漏夜趕科場，花仔（袁志偉外號）亦知道要快快搵人做嘢，八方聽聞，下個月三號，前馬會大公關盧愛玲會走馬上任，填補彩雲嘅空缺，當無記新聞部經理，咁當然有房坐，所謂世界輪流轉，盧小姐當年做過TVB記者，今日回朝歸隊，重做咗高層。盧小姐見慣大場面，做過新聞處、報館同雜誌，又跑過立法會，經驗夠晒，英文又勁。&#13;<br> 無記𠵱家嘅總採主係徐忠明，採主有魏綺珊、李德成、許方輝、黃淑明、阮大可、廖忠平等等；另外，張克超亦獲升做公共事務部高級監製，花仔老拍檔葉惠民則當上編輯主任。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>