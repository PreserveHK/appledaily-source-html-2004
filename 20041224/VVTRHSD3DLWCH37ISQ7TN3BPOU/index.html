<html><header><meta charset="utf-8"><title>蘭西情報課：幾時邊度有新盤此中尋</title></header><body><h1>蘭西情報課：幾時邊度有新盤此中尋</h1><p>𠵱家啲人對資訊要求愈嚟愈高，要快要準，重要有前瞻性。美記樓市新供應巡禮，啱啱上網，未來幾年住宅新供應數據，一網打盡。&#13;<br> 除咗可以click分區地圖，睇晒嗰區供應，又可以click某個新盤，跟住就搵到相關資料，部份有圖為證。例如想知西環泓都，click入去，喺張相下面有樓盤中英文名、位於香港堅尼地城新海旁街、發展商為新世界及市建局、已批預售樓花同意書（即係隨時賣得），共有1182單位，夠晒清楚。&#13;<br> 網址係：<ahref http:>www.midland.com.hk/agency/chi/forecast/ &#13;<br> 除咗網上地圖，美記將供應數據應用喺月曆上，設計咗款座枱月曆，每個月有乜樓落成，一目了然。聽講，呢個籌備咗半年嘅月曆，唔少美記員工搶購。首批賣得二萬幾，扣除成本後，會捐畀美聯慈善基金。<br> &#13;<br> <spanclass>換樓竟然買期貨 &#13;<br> 鰂魚涌太古城有個業主，住緊兩房單位，計劃換入個三房，睇咗幾日樓，最終竟然買咗個重有一年租約嘅單位，八百呎，作價四百一十幾萬，每呎五千二百幾。&#13;<br> 美記何顯德話，連租約嘅，自住客一般唔吼，不過，呢個買家住開太古城，知道衛星閣高層H呢類貨色，景觀開揚，望平台花園、公園兼少許海景，質素僅次於海景，但係呎價就低兩成，平均一年只有一兩件放盤，為免錯失良機，即使要等一年，先至完成換樓大計，亦在所不惜。</spanclass></ahref></p><p><spanclass>代理分行加料 &#13;<br> 樓市好景，地產代理爭相開分行，為咗加強競爭，當然要諗計求突破。&#13;<br> 祥益計劃將六間逾千呎分行，包裝成megashop，提供更多元化服務。&#13;<br> 祥益地產總裁汪敦敬話，呢六間megashop係屯門海典軒、海翠花園、新屯門中心、海麗花園及西鐵屯門站分行，同元朗嘉湖銀座分行。&#13;<br> 分行內設有小型展覽廳、咖啡閣、禮賓部、按揭諮詢部等，實行一條龍服務。<br> &#13;<br> <spanclass>加州花園嚴重低水 &#13;<br> 藝人許冠文日前連掃兩個元朗加州花園洋房，消息曝光，有人想知道，嗰區係咪抵買。&#13;<br> 蘭西向中記龍智烽查詢，佢話，加州花園高峯期呎價八千，𠵱家只係二千八至三千二，明顯落後大市，可以用「嚴重低水」嚟形容。&#13;<br> 佢話，今個月頭十八日，加州花園完全冇成交，過去周末突然有四宗，上個月全月就係十二宗。&#13;<br> 現有一百九十六個放盤，比上月嘅一百八十五個多，加上成交少咗，業主願意擴大議價幅度至五巴仙，重肯畀長交吉期，預料成交逐步回增。</spanclass></spanclass></p><p><spanclass>今年賣樓一半有賺 &#13;<br> 今年就快過去，係時候回顧一吓個樓市，中原地產黃昇表示，今年截至本月二十日，總共有三萬四千幾宗，知道業主買入價嘅成交登記，當中有一萬七千幾宗有錢賺，比例近五成一，連續九個月高於五成。舊年只得近三成二。&#13;<br> 今個月嘅獲利比例係五成七，較上月跌近兩個百分點，但都係今年第二高。&#13;<br> 詳細分析，原來今個月嘅獲利宗數，佔三成一係賺幅一成至兩成，其次佔兩成四賺幅係低於一成。&#13;<br> 賺幅能夠高於五成嘅，則只有八點七巴仙，呢班人真係夠晒好眼光。<br> &#13;<br> <spanclass>德福廣場旺丁 &#13;<br> 地鐵商場每逢過時過節，都大搞宣傳活動，所以人流量零舍高，好似今個聖誕，一早已經裝身，又提供優惠，過去兩個周末，九龍灣德福廣場人流，分別係二十四萬五及二十六萬，比平日高一成及一成四。青衣城商場增加一成二。&#13;<br> 今明兩日係節日高潮，商場有銀樂隊表演，重有聖誕音樂馬拉松，由唔同學校嘅詠詩班，以馬拉松方式獻唱聖詩。商場內有聖誕老人派禮物，又有「流動購物大使」為大家提供最新優惠資訊。當然，唔少得嘅，就係購物一定有優惠啦！&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>