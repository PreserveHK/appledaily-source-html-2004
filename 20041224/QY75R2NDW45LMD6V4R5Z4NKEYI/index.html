<html><header><meta charset="utf-8"><title>　　張永霖叫人睇《燈火樓台》 - 李八方</title></header><body><h1>　　張永霖叫人睇《燈火樓台》 - 李八方</h1><p>甫自馬來西亞返港嘅張永霖，噚日出席聯通股東特別大會；因為要等點票結果，自然就搵佢吹吓水。身兼港大專業進修學院董事局主席嘅佢話，發覺自從回歸後講英文嘅機會少咗，大家向前望同時亦唔應該忘記歷史，所謂「前事不忘，後事之師」。佢自認英文水平都唔錯，但為免日久生疏，所以每日都會抽五分鐘朗誦吓英文。&#13;<br> 張永霖又建議大家盡量爭取時間多讀書，佢近期翻睇大學時代教科書《EuropeSinceNapoleon》，作者係DavidThomson；中文書就睇緊高陽嘅歷史小說《燈火樓台》，佢話緊張過睇武俠小說，至於對從未睇過高陽作品的讀者，佢就建議先從《紅頂商人胡雪巖》及《曹雪芹別傳》入手。&#13;<br> 至於聖誕同新年願望，佢話：「希望香港唔好咁貧富懸殊，唔好咁多階級鬥爭。」此時，有聯通小股東插口問：「張生，你重有冇電盈股份呀？」呢位電盈前副主席話：「最近收到電盈幾百蚊股息，先至知重有幾千至兩萬股囉。」&#13;<br> （圖）張永霖（右）笑笑口話，近排收到電盈幾百蚊股息，先至知道自己重有幾千至兩萬股。梁鑑章攝&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>