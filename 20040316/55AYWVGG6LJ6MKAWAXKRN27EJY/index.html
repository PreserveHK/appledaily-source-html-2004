<html><header><meta charset="utf-8"><title>701收料站：金勞詹寶刀未老</title></header><body><h1>701收料站：金勞詹寶刀未老</h1><p>好快又到立法會選舉，小初以為金勞詹呢排只會專注競選活動，唔得閒玩股票，點知實情又唔係，原來佢近日密密收集駿雷國際（070），𠵱家重做埋主要股東㖭。&#13;<br> 駿雷噚日失驚無神勁升1.5倍，收4.5仙，成交股數高達12.33億股，金額4686萬元，成交咁大，似乎真係老馬有火？&#13;<br> 經紀陳話，雖然佢好尊重金勞詹，但就冇跟風短炒駿雷，皆因駿雷過去易手兩次，中間曾多次發行新股，令到貨源分散到不得了，尤其係有多個大隻佬坐咗唔少貨，家陣行埋去博短炒，分分鐘可能接火棒都未定。&#13;<br> 經紀陳又話，駿雷前身係德智，以往由金勞詹揸旗，但由於過往嘅官司，同埋證監會要求下，佢先至將股權易手他人，所以金勞詹今次買番駿雷，佢一啲都唔覺得奇怪，只係間公司重歸旗下而已。&#13;<br> 金勞詹今次係喺1.7仙至1.8仙之間，購入12.44%駿雷股份，以噚日收市價計，帳面已經勁賺，真係厲害。&#13;<br> 慕容小初</p></body></html>