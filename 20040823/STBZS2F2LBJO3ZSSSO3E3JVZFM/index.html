<html><header><meta charset="utf-8"><title>GSMCDMA一家親三星W109一機插雙卡</title></header><body><h1>GSMCDMA一家親三星W109一機插雙卡</h1><p>在流動通訊世界中，GSM與CDMA乃兩個主流制式，向來河水不犯井水，你有你的CDMA手機，我有我的GSM手機，一向相安無事。不過日前三星於內地推出全新機種W109，就實行「搞亂檔」，皆因內置雙智能卡（SIM卡）插槽，可以同時放入CDMA制式及GSM制式SIM卡，實行一部手機就行勻全世界！&#13;<br>&#13;<br>記者、攝影：劉耀祥　ImageGirl：小慧</p><p><spanclass><fontstyle>Profile  &#13;<br> 制式：GSM900/1800、CDMA1X（800Mhz）&#13;<br> 顯示器：（外）26萬色/128×96像素（內）26萬色/176×220像素&#13;<br> 鏡頭：30萬像素&#13;<br> 功能：64和弦、GPRS、短片拍攝、錄音、WAP&#13;<br> 備用時間：100-200小時&#13;<br> 通話時間：150-300分鐘&#13;<br> 體積：87×52×24.5mm&#13;<br> 重量：95g&#13;<br> 查詢：27872282（全新世界）&#13;<br> &#13;<br> 正所謂「一山不能藏二虎」，以往想用一部手機行勻GSM與CDMA制式，絕對無可能。不過如今三星呢部W109「一機能藏二卡」，同時支援CDMA1X及GSM900/1800制式，就認真好玩兼方便。</fontstyle></spanclass></p><p><spanclass><fontstyle>換制式唔使熄機  &#13;<br> 為求將手機可以同時插入兩張SIM卡，市面上已經有唔少改裝配件，不過三星嘅W109唔單止可以插入兩張SIM卡，而且更同時支援CDMA1X及GSM兩種制式，比起港產「自作業」當然穩陣得多。&#13;<br> 操作上W109亦十分方便，當插入兩張SIM卡，開機後就會即時搜尋出機內是一張定兩張SIM卡，然後用家就可選擇選用那個網絡。若然於使用中轉換網絡，亦毋須再次開機，皆因鍵盤內設有按鈕直接轉換制式，方便程度爆晒燈。&#13;<br> W109雖然標榜支援雙制式，不過筆者同時插入兩張GSM制式SIM卡，亦一樣可搜尋出兩個GSM網絡，對於唔少身懷兩張SIM卡的香港用家，就算唔係成日周遊列國，都一樣咁方便！</fontstyle></spanclass></p><p><spanclass><fontstyle>2.2吋26萬色大芒  &#13;<br> W109主要賣點為兼容雙制式，但於其他方面亦未有絲毫忽略。自D418之後，再來26萬彩芒，今次更加打孖上，當然「大哥」出手，其他一眾韓風26萬色芒手機都要甘拜下風。內26萬色彩芒面積達到2.2吋，畫面光亮而清晰，尤其影相時效果更出色，人物顯示自然，雖然解像度達176×220像素，但係並無一般手機的「死硬」效果，自然順眼，就算只有30萬像素鏡頭，都唔輸蝕畀所謂嘅百萬像素手機。畫面靚之餘都要有靚聲搭夠，支援64和弦，機背設有喇叭，聲量如何？總之喺街都唔怕聽唔到嗰隻囉！</fontstyle></spanclass></p><p><spanclass><fontstyle>至細影相摺機影靚相  &#13;<br> 想玩雙插卡就冇得揀，不過想搵部影得相嘅摺機就唔係難事，加上近期玩輕巧嘅影相摺機如雨後春笋，一於睇清楚先郁手都未遲。</fontstyle></spanclass></p><p><spanclass><fontstyle>★AsusJ101細機大芒  &#13;<br> 機身只有80mm長，算係超細機種。不過外芒面積卻高達1.2吋，細機大芒共處一機，睇得更加方便。&#13;<br> 規格：GSM三頻、雙26萬色彩芒、40和弦、30萬像素鏡頭、Java&#13;<br> 售價：$2,280（b）</fontstyle></spanclass></p><p><spanclass><fontstyle>★PANTECHG800藍芽韓機  &#13;<br> G800備有雙26萬色彩芒，當中亦以外芒為賣點，1.3吋解像度達128×128像素，比好多摺機內芒更出色。&#13;<br> 規格：GSM三頻、雙26萬色彩芒、64和弦、30萬像素鏡頭、Java、藍芽&#13;<br> 售價：$2,680（b）</fontstyle></spanclass></p><p><spanclass><fontstyle>★PANTECHGF200立體聲王  &#13;<br> 30萬像素鏡頭玩影相之餘，更內置雙喇叭玩3D立體聲，有靚聲有靚畫面，視覺聽覺同時享受。&#13;<br> 規格：GSM三頻、雙26萬色彩芒、64和弦、30萬像素鏡頭、3D立體聲&#13;<br> 售價：$3,150（b）</fontstyle></spanclass></p><p><spanclass><fontstyle>★INNO30舊瓶新酒  &#13;<br> 外形依舊帶有濃厚Innostream風格，30萬像素影相鏡頭，可以玩數碼變焦之外，更可以拍攝20秒短片。&#13;<br> 規格：GSM三頻、26萬色內芒、6萬5色外芒、64和弦、30萬像素鏡頭&#13;<br> 售價：$2,450（a）</fontstyle></spanclass></p><p><spanclass><fontstyle>★三星E310傳統功能  &#13;<br> 全銀色機身加上機面兩盞LED燈，玩吓影相、得閒拍吓片、又或者Send吓MMS，都係唔錯選擇。&#13;<br> 規格：GSM雙頻、雙6萬5色芒、64和弦、30萬像素鏡頭、Java&#13;<br> 售價：$2,480（b）</fontstyle></spanclass></p><p><spanclass><fontstyle>★三星P518自動彈蓋  &#13;<br> 設有自動揭蓋掣夠晒方便，按一下就開蓋，再按就閂蓋，再配埋開蓋聲，的確好鬼好玩。&#13;<br> 規格：GSM雙頻、6萬5色內芒、64和弦、30萬像素鏡頭、Java&#13;<br> 售價：$3,480（a）</fontstyle></spanclass></p><p>查詢&#13;<br> （a）萬邦電訊（27717141）&#13;<br> （b）MoshiMoshi（26289090）</p></body></html>