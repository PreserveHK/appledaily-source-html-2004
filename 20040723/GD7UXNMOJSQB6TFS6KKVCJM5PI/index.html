<html><header><meta charset="utf-8"><title>獎助學生 - 左丁山</title></header><body><h1>獎助學生 - 左丁山</h1><p>恒生銀行頒發二○○四年度海外留學獎學金，一位記者問鄭海泉：「一位考IB滿分學生，未能獲得任何獎學金，點解？」鄭海泉答：「太多好學生，選擇困難，希望有更多企業負上企業責任，派多啲獎學金。」</p><p>鄭大班答得真好。雖說香港學生普遍水平下降，但每年考到會考8A、9A、10A嘅，為數不少，如果全部去留學，邊度去搵到咁多獎學金呀？畀獎學金通常以（一）成績、（二）家境為考慮，成績行先，成績相同，則以家庭收入少者為優先。偏偏香港好多學生同樣成績好同樣家貧，咁就難為啲評審委員咯。聽講今年一個名校10A女生，全校考第一，優秀無比，得哈佛取錄，但佢冇申請恒生獎學金，皆因父母可以負擔得來，唔想搶奪他人機會，呢啲家長係值得尊敬嘅。&#13;<br> 恒生頒獎之日，長江集團與澳洲政府聯合成立一個「長江澳洲交換生計劃」及「長江澳洲毅進獎」，前者資助學生交流，後者資助研究生往澳洲研究，共需二千五百萬元，長江與澳洲政府各出一半。呢啲行為正如鄭海泉所言，企業肯負上企業責任，派多啲獎學金，值得鼓掌。&#13;<br> 香港啲大學為擴闊學生視野，經常鼓勵學生去外地交流、交換，可惜經費所限，未必可以做得太多。左丁山就收到一封港大學生來函，尋求贊助去上海參加哈佛大學嘅HarvardProjectforAsianandInternationalRelations嘅七日研討會，呢位同學唔夠錢，港大冇經費，所以T同學要求協助。如果有大企業成立基金會，幫學生出外交流，係大好事。</p></body></html>