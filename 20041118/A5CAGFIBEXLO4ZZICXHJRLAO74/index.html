<html><header><meta charset="utf-8"><title>蘭西情報課：<br>新地話將軍澳樓應賣市區價</title></header><body><h1>蘭西情報課：<br>新地話將軍澳樓應賣市區價</h1><p>樓市熱爆，發展商繼續撥火，催谷樓價狂升，素有重災區之稱嘅將軍澳，時至今日，起碼重有約五百個貨尾單位，而且短期之內，地鐵將軍澳站與調景嶺站，會再有兩個全新大盤出台，新供應陸續有來。&#13;<br> 區內貨尾，閒閒地賣到成四千蚊一呎，新地周國賢重嫌未夠喉。佢聲稱，將軍澳新盤現價，嚴重落後大市，呎價理應同市區個別新盤看齊，佢地再有新盤出，誓必調番高個售價咁話。&#13;<br> 唱到咁好，唔難理解，新地將軍澳中心七十幾個貨尾，即日起以原價三千八至四千蚊清貨。&#13;<br> 同時，全新嘅第十三座全幢一百四十伙，亦有機會喺今年底開售，𠵱家係時候鋪定路。到時賣唔賣到市區新樓嘅價錢，已經係後話，大前提係，令到買家確信，現價過低，要買趁早。&#13;<br> <br> <spanclass>發叔高價放會展 &#13;<br> 鄉議局主席劉皇發或有關人士，月前標售力寶一層，叫價由每呎六千幾勁升至九千，至今不果。&#13;<br> 最新消息話，發叔間私人投資公司用緊嘅會展高層，放盤價更高達萬七蚊一呎，市場嘩然，直情追過樓市高峯期。不過，代理好快澄清，原來個價係以實用面積計，如果以慣用嘅建築面積計，則約一萬，同中環皇九高層靚景差唔多。&#13;<br> 蘭西記得，發叔個單位九四年入貨價，建築面積計大約萬四蚊呎，由於佢諗住自用，要揀無敵海景兼對正𨋢口，但當時會展賣散單位唔多，發叔不惜高價接貨，現市價要出貨難免要蝕。</spanclass></p><p><spanclass>黎汝遠做攝石人 &#13;<br> 投資者黎汝遠向來高調，人哋代理開舖，佢經常出席。利記跑馬地名門專店噚日開張，佢又去剪綵。&#13;<br> 佢對大坑名門好感興趣，當長實黃思聰介紹四房單位時，佢已經好留心，一講到入門價二千二百萬，黎汝遠立刻話，如果真係呢個價就即買。&#13;<br> 事先張揚，話明捧場，十足十宣傳大使，難怪發展商與代理鍾意搵佢做show。&#13;<br> <br> <spanclass>京士活傳大失血 &#13;<br> 近年大張旗鼓嘅京士活，規模雖不及中記、美記，但隨住樓市向好，唔經唔覺已有九間分行，人手逾三百。&#13;<br> 市場噚日盛傳，佢哋一日之內流失六十人，主要係天水圍嘉湖山莊、沙田第一城與沙田中心分行。&#13;<br> 不過，傳聞甚多，有話係員工不滿某執董作風；亦有話係謠言，同業有心中傷。截稿前，未聯絡上京士活方面回應。&#13;<br> <br> <spanclass>晉名峰落本宣傳 &#13;<br> 火炭晉名峰示範終於曝光，噚日招待傳媒與代理參觀。永泰李簡鳳玲話，尖東售樓處與示範單位，成二萬呎，用咗二千萬裝修。&#13;<br> 佢哋請到雅典奧運，負責開幕閉幕嘅公關公司JackMorton，策劃晉名峰介紹環節，來頭幾猛。&#13;<br> 另外又搵嚟電台DJ鄭啟泰，喺未來兩個星期內，長駐售樓處講解物業。&#13;<br> 電郵地址：<ahref>nancy@appledaily.com </ahref></spanclass></spanclass></spanclass></p></body></html>