<html><header><meta charset="utf-8"><title>6場騷5粒鐘賣晒飛<br>阿Sam詐癲納福</title></header><body><h1>6場騷5粒鐘賣晒飛<br>阿Sam詐癲納福</h1><p>許冠傑（Sam）本月三十日開始在紅館再開六場演唱會，昨日公開發售的二萬多張門票，五小時內售清。阿Sam到場支持fans時，否認患上抑鬱症，反稱平日是詐癲納福。</p><p>昨日中午時分，歌神許冠傑乘開篷寶馬抵達紅館，陪伴他左右的，正是模特兒出身的新寵Annabelle，她撐着豹紋雨傘為阿Sam遮擋太陽，相當體貼。<br> &#13;<br> <spanclass>「林振強望住我哋」 &#13;<br> 阿Sam出現令現場fans連番哄動，不停要求他簽名和握手，雖然他沒有下車，只在跑車上拿無線咪獻唱，但現場反應依然相當熱烈。阿Sam說：「買唔買到飛呀？買唔到唔緊要，今日有免費騷。𠵱家送隻歌畀大家，林振強喺上面望住我哋，我唱首歌紀念佢，就係佢寫畀我嘅《心裏日記》。」阿Sam又即時介紹身邊的Annabelle給fans認識，指她是中法混血兒，並為對方起了「曹不悔」這個中文名字。<br> &#13;<br> <spanclass>「其實癲都好爽」 &#13;<br> 阿Sam又說：「莫名其妙，乜嘢叫抑鬱症？係咪屈低嗰啲？其實我自從關帝上身後都癲癲肺肺，一係我掉關帝像落海，大家咪冇嘢講囉！其實癲都好爽，出街唔使睬人，call又唔使覆機，可以詐癲納福。如果我掉關帝落海，我咪做番普通人，攞支打狗棒周圍打人，但如果掉關帝落海，我就連演唱會都唔做㗎啦，咁你哋話好唔好呀？」現場fans聽罷即高呼「唔好！」之後阿Sam再獻唱《天才白痴夢》後便驅車離去。&#13;<br> 此外，原本阿Sam計劃為拍戲而取消十月六至十八日的十場個唱，現在又有變數，主辦單位恒藝亞洲負責人丘亞葵透露，他們已入紙申請場地，若紅館方面批准，便如期舉行。&#13;<br> 採訪：胡比&#13;<br> 攝影：陳志嵐</spanclass></spanclass></p></body></html>