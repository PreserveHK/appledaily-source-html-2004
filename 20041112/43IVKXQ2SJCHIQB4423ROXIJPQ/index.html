<html><header><meta charset="utf-8"><title>古巨基xMOTOROLA<br>C381玩獨家KUBI靚聲畫</title></header><body><h1>古巨基xMOTOROLA<br>C381玩獨家KUBI靚聲畫</h1><p>手機玩Crossover已見怪不怪，溝DC、溝PDA、溝遊戲機……，玩玩吓已逐漸成為手機一部份，令人麻木！MOTOROLA最新出嘅C381，決定俾大家一個新衝擊，搵嚟呢期大「雄」嘅古巨基，激玩產品設計Crossover，而且動員埋基「仔」KUBI，做手機Theme、手機袋兼手繩，可愛程度絕對爆燈；最獨家嘅，係基仔鬼馬演繹30款真人發聲MP3鈴聲，老翻MIDI鈴聲？唔該行埋一邊！&#13;<br>記者：朱崇德　&#13;<br>攝影：周旭文</p><p>手機同明星玩Crossover，一般都係玩吓硬照SellImage；講到落手落腳做埋產品設計，基仔可算是摩記第一人；自去年基仔首度涉足漫畫界推出《KUBI》漫畫，至今已先後出書兩冊，人氣度不俗。KUBI其實是一隻身體有缺陷、被人遺棄至地球的外星人，不過藉着樂天開朗同積極進取嘅性格，配合C381嘅Trendy形象，給予年輕人一個積極嘅生活態度。市場對像校啱年輕人，$1,180只算入門級價，咁多嘢送功能又夠Fun，幾抵玩！</p><p><spanclass><fontstyle>趣致KUBI做主題  &#13;<br> 純白機身配彩藍色Keypad嘅C381，論外形賣相，已經係一副Trendy戰鬥Look，不過最特別之處，當然係由古巨基親自設計嘅KUBI圖案機身貼紙、手機繩同手機袋，會連隨出機一齊附送啦！純白機身配勁潮迷「彩」圖案，真係少啲「青春」，你都未必玩得佢起！&#13;<br> 為咗同部手機襯得更絕，C381機身已經內置有3款KUBIWallpaper同１個ScreenSaver，一樣係基仔專為C381嘅推出而設計，配合顯示屏（6萬5千色/128×128像素），望落都算清楚靚仔，以千零蚊入門機定位，硬件表現屬不過不失，但軟件於方面就略帶驚喜！</fontstyle></spanclass></p><p><br> &#13;<br> <spanclass><fontstyle>最抵玩MP3鈴聲手機  &#13;<br> 如果講到C381至耍家嘅功能，都真係非佢個MP3鈴聲功能莫屬，以一千頭價錢，又要大廠機兼有MP3鈴聲，真係可以大膽講句只此一家！機身已內置有30款基仔親自演繹嘅主題鈴聲；而且題內容非常廣泛，有具節日性的，也有取材自日常生活的鬼馬鈴聲，當中尤以大雄Call靜宜、扮差人叫你放低手頭工作聽電話最頂癮，而且所有MP3鈴聲都可以預設為來電識別鈴聲、訊息提示及響鬧提示，並透過多媒體訊息（MMS）發放，好等大家可以同各方好友分享。</fontstyle></spanclass></p><p><br> &#13;<br> <spanclass><fontstyle>內置喇叭齊齊傾  &#13;<br> 手機操作方面，筆者個人喜好，覺得介面非常簡單清晰，目錄一頁頁主次分明，唔會話鬼咁多子目錄，用起上嚟零舍得心應手，值得一讚！此外，內置嘅喇叭亦值得留意，因為只需一按喇叭功能，便可在免提的情況下，一邊工作一邊通電話，遇到一大班朋友爭住講嘅情況，重可以玩「圍爐」齊齊聽齊齊講，都算幾方便嘅設計。&#13;<br> 至於遊戲方面，機身已內置有《SmartMonkey》、《Billiards》同《1on1B-ball》三款遊戲，雖然都係2D嘢，不過勝在畫面順暢又唔使Load餐懵；由於對應JavaGame，機身還有《MotoFUN》功能，等你玩到厭時可隨意自助DownloadGame。</fontstyle></spanclass></p><p><b> PROFILE</b> &#13;<br> 制式：GSM900/1800/1900（三頻）&#13;<br> 顯示屏：6萬5千色（128×128）&#13;<br> 鈴聲：支援MIDI/MP3&#13;<br> 備用時間：210-310小時&#13;<br> 通話時間：215-350分鐘&#13;<br> 功能：Java、多媒體訊息、畫音短訊、短訊、WAP、GPRS&#13;<br> 數據傳輸：USB&#13;<br> 記憶體容量：1.5MB&#13;<br> 尺寸：107.2×44.5×20.9mm&#13;<br> 重量：97克&#13;<br> $1,180（12月中推出）&#13;<br> &#13;<br> MOTOROLA（HK）&#13;<br> 查詢電話：25063888</p></body></html>