<html><header><meta charset="utf-8"><title>地產多聲道：禮頓道133迎合布波族</title></header><body><h1>地產多聲道：禮頓道133迎合布波族</h1><p>永泰亞洲企業拓展總監李簡鳳玲，近排時時喺銅鑼灣出現，原來為咗視察公司之前投到嘅禮頓道一三三號物業。呢幢商廈會變身做服務式住宅。&#13;<br> 李簡鳳玲話，呢幢服務式住宅，構思係可以喺未來三至五年都唔會有「out」嘅感覺，而租客就針對新興嘅布波族。&#13;<br> 所謂布波族，係布爾喬亞（bourgeois）嘅實用加波希米亞（bohemia）嘅浪漫混合體，居住要求簡潔嘅裝修，生活追求平衡，好似旅行會去柬埔寨吳哥窟。&#13;<br> 呢幢住宅，會點樣改裝法，重未有詳細定案，但預計明年可以入伙，大家好快可以有機會睇到。&#13;<br> 佢話，個盤附近環境近年不斷改善，又夠清靜。而且嗰區𠵱家都有幾幢服務式住宅，相信個盤改裝後唔憂冇市場。&#13;<br> <br> <spanclass>樓市泡沫言之尚早？ &#13;<br> 滙豐主席艾爾敦樓市過熱言論，引起市場很大迴響。&#13;<br> 經絡行政總裁黃錦康越洋回應話，銀行估價唔足，相差一成，近兩個月較明顯。但𠵱家已經幾貼市，只係個別重未追得貼。佢促請銀行，估價要貼市，以免損害樓市。&#13;<br> 佢話，樓市由九七高位跌咗七成，𠵱家只係升番兩三成，離高位好遠，況且，供樓負擔比率只佔總收入兩成幾，根本唔使擔心泡沫。</spanclass></p><p><spanclass>越秀新盤搞綠化 &#13;<br> 越秀投資好多年冇喺香港賣過樓，難怪佢哋對薄扶林富臨軒個盤特別緊張，示範單位要執到靚靚先至開，所以噚日只向蘭西介紹吓會所同平台花園特色。&#13;<br> 咪睇個盤係單幢物業，原來平台花園加會所，有成二萬幾呎，都唔少嘢。&#13;<br> 平台花園除有二十六米長嘅露天泳池、兒童遊樂場、緩跑徑同花花草草外，原來重設有十幾二十米長、分高低難度嘅腳底按摩徑，畀住客測試下對自己嘅健康有幾大信心。&#13;<br> 平時跑慣地盤嘅利嘉閣幾位高層，好大膽咁挑戰高難度，點知行咗幾步，就頂唔順要投降。之後就冇人敢再試。&#13;<br> <br> <spanclass>拍賣地區化 &#13;<br> 拍賣物業都效法莫斯科馬戲團，做巡迴表演。&#13;<br> 美聯拍賣部負責人陳應良透露，銀主盤日減，為生存，拍賣採取地區性滲透策略，吸引買家。&#13;<br> 好似天水圍拍賣巡禮，集合區內業主、銀主盤，然後喺區內租個場拍賣。&#13;<br> 該公司測量及策劃部董事張一輝話，銀主住宅一直佔拍賣會八成，舊年九月有三千一個，𠵱家得番二千。拍賣行今年會進入嚴冬期，可以生存嘅僅數間，集團要變陣求存。</spanclass></spanclass></p><p><spanclass>買樓唔使睇 &#13;<br> 樓市係咪過熱？市場未有定論，但無可否認，𠵱家有啲現象，同樓市高峯期時一樣，就係投資者入市唔使睇樓。&#13;<br> 香港置業分行經理黃浩仁話，啱啱做咗單成交，鰂魚涌太古城山字閣中層，七八八呎，成交價二百八十六萬，每呎三千六，係市價。&#13;<br> 黃浩仁話，呢個投資者淨係聽佢公司同事話，有個咁嘅放盤，已經二話不說，畀票要買嘞。個單位重係附連租約㖭，可見個投資者對後市極具信心。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>