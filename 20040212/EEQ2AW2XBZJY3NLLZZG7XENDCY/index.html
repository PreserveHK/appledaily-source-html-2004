<html><header><meta charset="utf-8"><title>股壇瀏覽器：細價地產股多人吼</title></header><body><h1>股壇瀏覽器：細價地產股多人吼</h1><p>投資者無視英國石油（BP）沽清所持中石化（386），抽水57億元的事實，港股昨日仍高開，一度升至13659，但最後升幅收窄至9點，收報13524。&#13;<br> 中石化收3.175元，冇起跌。市場焦點轉移至鎮海煉化（1128）身上，因為BP持有鎮海H股近33%，一旦出貨，相信會幾震撼，噚日鎮海只跌3%，市場反應尚算冷靜。雖然BP表明當鎮海是策略投資，而非股份投資，但阿虎奉勸大家最好預咗佢會沽貨，此股最近抽高至8元以上水平，有啲似抽高出貨之勢。&#13;<br> 泛海（129）噚日有兩宗大手成交上板，一宗6000萬股，另一宗4000萬股，同樣以每股0.35元成交，唔通又有主要股東出貨？１月底，滙漢（214）曾以每股0.35元減持2.02億股，套現7080萬元，持股量跌至52.82%。黑客同阿虎講，近期樓市表現唔錯，大地產股升得多，唔少炒家都想炒吓細價地產股，而泛海未正式大炒過，但此股成交一向唔多，上車容易落車難，只宜小注怡情。<br> &#13;<br> <spanclass>聯洲珠寶可留意 &#13;<br> 聯洲珠寶（926）近排在2元水平徘徊，原來獲美林睇中。聯洲珠寶向美林授出認購權，可分5批向聯洲珠寶認購最多4500萬美元換股債券。Cookie話，通常簽親呢類協議，之後公司股價多有異動，不妨睇實，可能有得炒。&#13;<br> 主業生產皮革產品的華聯（969），最近不斷有風吹話接獲廣州本田汽車座位定單。近日公司又招呼分析員北上，睇嚟應該有動作跟尾。&#13;<br> 阿　虎</spanclass></p></body></html>