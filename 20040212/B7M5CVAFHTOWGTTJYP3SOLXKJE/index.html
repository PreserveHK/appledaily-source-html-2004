<html><header><meta charset="utf-8"><title>三星直身孖寶三月殺到</title></header><body><h1>三星直身孖寶三月殺到</h1><p>三星好耐都未有直身機出現，數番較近期嘅都係得隻C100，重要係水貨，搞到班行貨Fans鬼咁失望。不過猴年一到，香港三星就即刻行動，宣布3月會推出兩部直身機X108及X608。&#13;<br>記者、攝影：劉耀祥&#13;<br></p><p>呢兩部估計賣價係$2,000以下及$4,000左右，講驚喜就唔算有好多，皆因X108嘅水貨X100早幾個月前就已經賣通街。不過行貨嘅X108同X608支援中文嘅能力就梗係比水貨好。而規格上，6萬5色彩芒加40和弦已經係指定動作，重有MMS及GPRS，但係最重要就係內置9MB記憶體，收幾多個MMS都冇問題。&#13;<br> </p><p><spanclass><fontstyle>X600勁跌價  &#13;<br> 雖然行貨大搞動作，不過都要等到3月先有新機玩，之但係X608嘅水貨X600日前就已經有得賣，而且價錢由一到港嘅3千幾蚊，一星期唔多就跌到去$2,580，跌咗差唔多成千蚊，睇嚟行貨嘅壓力都的確唔細。講番部機，雖然比X108多個10萬像素鏡頭，不過機身反而更加細，而且個鏡頭可以擰吓擰吓，都幾過癮。而效果就一貫三星水準，交到功課之餘驚喜欠奉嗰隻，而現時水貨X600未支援中文顯示及輸入，想快人一步玩新機就當然要有代價！&#13;<br> &#13;<br> 查詢：三星：82036999&#13;<br> 秋之源：27088822（X600）</fontstyle></spanclass></p></body></html>