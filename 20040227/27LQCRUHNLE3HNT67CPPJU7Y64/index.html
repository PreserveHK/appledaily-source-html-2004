<html><header><meta charset="utf-8"><title>旗下餐廳被炸<br>球驗客手記：韋利冇癮勢離國米</title></header><body><h1>旗下餐廳被炸<br>球驗客手記：韋利冇癮勢離國米</h1><p>國際米蘭球星韋利經營嘅餐廳日前遭惡意破壞，無論犯案者係唔係國米球迷，韋利肯定對米蘭呢個地方更感意興闌珊，話唔定呢件事會成為佢離開國米嘅導火線。&#13;<br> 話說前晚韋利同舊隊友布洛治所經營嘅餐廳”Baci　&amp;　Abbracci”，被人用土製燒燃彈擊中，發生輕微爆炸，被迫暫時停業。事發現場重留有張匿名字條，內容係「韋利，我哋已經忍夠。你從不關心球迷嘅痛苦，唔配受米蘭呢個地方支持。我哋以你為恥，你𠵱家係時候付出代價。」&#13;<br> 呢次帶有恐嚇成份嘅破壞事件，令人聯想同國米啱啱對AC領先兩球反輸三球有關。韋利不嬲同意大利傳媒、國米領導層同埋部分球迷關係麻麻，搞到響澳洲長大嘅佢成日都帶住個唔多高興嘅樣落場。我求大俠就覺得韋利季尾離隊機會甚高，而且可能再出國發展㖭。<br> &#13;<br> <spanclass>入股瑞士球會鋪後路馬基列尼晚年無憂 &#13;<br> 車路士中場馬基列尼最近同佢經理人，大手買入瑞士甲組球會塞維特股權，成為該會最有話事權嘅大股東。話唔定馬基列尼係想鋪定後路，過多幾年退休，就過去瑞士「安享晚年」；到時一於自己話晒事，塞維特嘅教練或球員等職位任佢揀，咁就唔慌臨老會無班落啦！</spanclass></p><p><spanclass>車仔行大運全場唔中龍門照贏 &#13;<br> 足球比賽誰勝誰負，除咗講實力外，重要有番多少運氣，好似前晚歐冠盃車路士咁，「帳面」睇係作客贏史特加一比○，但全場竟然無一腳射門係中目標，入球都係拜史特加後衞美拉擺烏龍所賜。最慘都可謂史特加，下半場㩒住嚟攻都追唔返，呢啲咪就係運氣嘅分野囉。<br> &#13;<br> <spanclass>染病遙控領軍高文奇招撼紅魔？ &#13;<br> 富咸年輕領隊高文最近染上神秘病毒，為免傳染到其他球員，喺周二晚作客對韋斯咸嘅足總盃重賽開始，就無現身球場，實行遙控領軍。點知呢一着即為球隊帶嚟近六仗首次勝利。嚟緊周六聯賽主場對曼聯，唔知又可唔可以繼續用呢招，再次搞掂「紅魔鬼」呢？<br> &#13;<br> <spanclass>為爭球星落班金塊球迷唔噓拜恩 &#13;<br> 拜恩下年將會成為自由身球員，好多球隊都吼住佢，最近更紛紛向佢大獻殷勤，就連球迷都唔例外。好似金塊咁，喺季初湖人作客金塊時，喺當地犯下涉嫌強姦案嘅高比仔，俾啲球迷由開場勁噓到完場，但喺噚日重返舊地時，當地球迷唔單止冇乜點噓高比仔，有時重向佢歡呼㖭！</spanclass></spanclass></spanclass></p></body></html>