<html><header><meta charset="utf-8"><title>AV陳列室：<br>流動DVD機再創新低$1,299周街歎DVD</title></header><body><h1>AV陳列室：<br>流動DVD機再創新低$1,299周街歎DVD</h1><p>日日返工返學，搭巴士坐地鐵，有人會揀聽MP3玩遊戲機，若想坐車都睇番場戲亦一啲都唔誇張，現時手提DVD機就有唔少選擇，不過價錢一般都要2、3千，睇嚟就貴咗啲，想玩得經濟，不妨諗諗呢部ShincoDVD-9510手提DVD機，功能雖然唔算突出，勝在實用，而且重以靚價$1,299開賣，抵玩！&#13;<br>記者：許福合&#13;<br>攝影：Kenny&#13;<br>ImageGirl：Kennis</p><p>手提DVD機作為流動產品之一，經常都要喺戶外使用，買機嘅時候首要考慮流動性，要夠輕夠細，其次個芒要靚，而最重要重係電池要夠耐用，至少都要夠睇一套戲，呢幾點DVD-9510都可達到要求。</p><p><spanclass><fontstyle>機身流動性高  &#13;<br> DVD-9510合上嘅時候同普通盒仔差唔多，好輕身，唔計電池只有709g重，只係機身有啲厚，喺外觀上失咗些少分數，對流動性影響不大，仍適合放喺身邊隨時睇戲。使用光碟一類裝置產品通常都設有避震系統，DVD-9510都唔例外，經小記實際測試，當拎住喺手走10多步，畫面先至會出現停頓，若果只係坐巴士地鐵，應可保持畫面流暢。</fontstyle></spanclass></p><p><spanclass><fontstyle>隨身私人影院  &#13;<br> DVD-9510賣到咁平其實都要有所犧牲，只設有一個4吋彩色屏幕，而可視角度大約只有160度左右，一大班人一齊睇似乎就唔多夠睇，不過若果你嘅要求只係自己睇，屏幕質素其實還算不俗，影片播放暢順、光暗對比度高、顏色還原能力強，除咗DVD外，還可以播放MP3/CD/CD-R/RW光碟，作為個人流動影院都好夠用。而想享用更佳音響，可經同軸線輸出dts及杜比音效，平時就可用內置立體喇叭同耳筒。</fontstyle></spanclass></p><p><spanclass><fontstyle>DVD睇足全場  &#13;<br> 同筆記簿電腦一樣，手提DVD機電池夠唔夠耐用亦好重要，DVD-9510電池部份使用咗外置式設計，電池可掛於機身後，但需要將電源線插入機身內，接駁就較為不便。至於播放時間當然以能夠睇完全套戲為標準，從資料得知DVD-9510使用充電式鋰電，小記曾用嚟睇《向左走向右走》、《奇幻兵團LXG》同《大隻佬》，每次叉滿電之後電池都足夠睇晒全套戲，拎出街用絕對唔使擔心唔夠電喇！</fontstyle></spanclass></p><p><spanclass><fontstyle>試片室：畫質OK！  &#13;<br> 其實播得DVD，畫面質素已經係一個保證，小記以DVD版《向左走向右走》作試碟，發覺畫面流暢，暗位內容都睇得相當清楚，而內置喇叭效果一般，幸未有拆聲情況。&#13;<br> 抵讚：機身輕細，適合帶喺身邊，隨時開片。&#13;<br> 要彈：4吋芒，略嫌太小，睇得唔夠過癮。&#13;<br> &#13;<br> <b> PROFILE</b> &#13;<br> 光碟：DVD/MP3/CD/CD-R/CD-RW&#13;<br> 視頻制式：PAL/AUTO/NTSC&#13;<br> 顯示屏：4吋TFTLCD&#13;<br> 電源：充電式鋰電&#13;<br> 體積：154×152×38mm&#13;<br> 重量：709g&#13;<br> &#13;<br> Shinco查詢電話：23437775</fontstyle></spanclass></p></body></html>