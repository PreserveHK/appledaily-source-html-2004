<html><header><meta charset="utf-8"><title>股壇瀏覽器：中石油可守配股價</title></header><body><h1>股壇瀏覽器：中石油可守配股價</h1><p>美股上周五挫逾百點，但地產股繼續造好，雖然未能令港股連升11日，但總算支持恒指靠穩，全日只微跌33點，收報13352，成交仍高達226億元。地產股造好，可能會誘使地產商配股抽水，唔能夠唔防信置（083）同新世界（017）隨時又發動抽水機。&#13;<br> 美林唱淡中銀香港（2388），叫客沽貨，搞到中銀有啲腳軟，跌1.3%，收報14.70元。不過，唔好唔記得「樓市好，中銀好」呢個道理，唔好忽略中銀按揭貸款撥備可能回撥呢條數。&#13;<br> 中石油（857）配股消息終於得到證實，英國石油話要配售35億股，每股3.58－3.70元，向市場抽水125－130億元。配股消息已於市場傳咗一段時間，令國企股近期明顯受壓，中石油同中石化（386）噚日挫逾5%。近排中石油的沽空增加唔少，反映大戶早已為今次中石油策略性股東沽貨作好準備。據聞認購反應理想，有芬佬投訴分得好少貨，今日中石油股價就算再跌，亦應該唔會破底。<br> &#13;<br> <spanclass>寶福小股東谷氣 &#13;<br> 寶福（021）34.87%股權易手，每股作價7.64元，較停牌前3.075元，有溢價1.48倍，昨復牌大升13.8%。不過，買家沈松寧為咗避免全購，將4.88%沽畀慈善機構，做小股東認真谷氣。其實收購價仍較寶福去年6月底每股資產淨值22.93元，折讓66.7%。&#13;<br> 寶福主要係投資地產及證券，現時金融市場暢旺，樓價反彈，寶福資產值上升機會大過下跌好多，呢種股份最容易成為狙擊手的目標。&#13;<br> 阿　虎</spanclass></p></body></html>