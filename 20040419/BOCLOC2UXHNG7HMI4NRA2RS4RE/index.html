<html><header><meta charset="utf-8"><title>輸畀「修頓」淪落要護級<br>球驗客手記：曼城隨時人財兩失</title></header><body><h1>輸畀「修頓」淪落要護級<br>球驗客手記：曼城隨時人財兩失</h1><p>英超聯到最後埋尾階段，估唔到護級形勢又再起變化，布力般贏李斯特城，曼城輸畀修咸頓後，𠵱家真係好牙煙，降班賠率就愈嚟愈熱。&#13;<br> 曼城主場輸畀修咸頓後，同尾三列斯相差得兩分，難怪降班賠率最熱只得三點五倍，雖然唔及列斯一點三倍熱到燙手，但係無人可以擔保曼城唔會降班收場。修咸頓領隊史杜洛賽後落井下石，完場時感覺到曼城主場球員同球迷，都開始為護級擔心；而背傷後首次領軍基瑾反駁，對班球員好有信心，最後四場聯賽可以翻身。&#13;<br> 一直有傳俄羅斯財團來季入主負債四千萬鎊嘅曼城，但係如果降班，想人注資都難，重要賣球員填債，後果之慘真係難以估計囉！<br> &#13;<br> <spanclass>艾度開齋未慶賀寧把入球換贏波 &#13;<br> 果然英雄出少年！得十四歲，今屆效力美國足球大聯盟（MLS）球隊華盛頓聯賽嘅前鋒艾度，喺上星期六對紐約大都會嘅聯賽，射入咗自己喺MLS嘅第一球，可惜球隊最後都喺輸二比三被破不敗身。艾度就喺賽後話寧願球隊贏波，咁識諗，唔怪得之大把前途啦！</spanclass></p><p><spanclass>史密夫玩姊弟戀細女歌手Dido9年 &#13;<br> 有聽外國音樂嘅朋友，對英國女歌手Dido一定唔陌生。我求大俠最近就八到單緋聞，話三十二歲嘅Dido同細佢九年嘅列斯前鋒阿倫史密夫拍拖！原來Dido一直係列斯嘅擁躉，重對史密夫好有好感。Dido人靚聲甜，形象乾淨，唔知史密夫同佢拍拖後，會唔會收斂火爆脾氣呢？<br> &#13;<br> <spanclass>巴塞為亞洲行着想魯營迎國足有主將 &#13;<br> 國足禮拜三訪巴塞隆拿，作為歐洲集訓第二場友賽，本來安排喺預備組球場踢，最後決定喺魯營球場，巴塞會員同小童免費。雖則巴塞聯賽大戰皇馬，但球會今夏亞洲之行想加中國一站，所以可能用數名主將。我求大俠覺得總好過對巴塞青年軍，話晒輸波畀朗拿甸奴都無咁失禮嘛。<br> &#13;<br> <spanclass>高斯食炒魷魚1860竟冇通知 &#13;<br> 德國人一向做嘢好有效率，不過唔知係咪有效率得滯，喺上星期六就鬧出笑話。話說慕尼黑1860喺聯賽輸咗畀漢堡之後，會方就公布將教練高斯炒魷，點知冇通知到高斯。當喺賽後記者會上，有人問高斯對被炒有乜感想，高斯就話：「乜我俾人炒咗咩？」咁都得？</spanclass></spanclass></spanclass></p></body></html>