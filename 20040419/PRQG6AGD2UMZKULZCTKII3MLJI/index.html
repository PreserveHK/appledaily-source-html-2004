<html><header><meta charset="utf-8"><title>冰火政改九重天 - 陳也</title></header><body><h1>冰火政改九重天 - 陳也</h1><p>　選舉法應予修改，但必須符合董建華與政制三人幫的第二號報告書內提出的九項原則，才有修改空間。九項原則又好，九大因素又好，這個九，肯定不是好意頭的長長久久。&#13;<br> 狗狗震，無幫襯；合久必分，九唔搭八地諗，這個九大原則，可以跟九大簋掛鉤。大廚起鑊前，第一道菜，要聽中央話事，中央要你食鹽，你不敢煮米；人大要你表演一啖砂糖一啖屎的啜技，做慣拉麵的，都要頂硬上照辦。第二，不能輕言改菜單，阿公叫你炒蟹你不能燉雞。第三道菜，廚師沒有實質任命權，就算請個傳菜阿嬸，都要向上呈報。第四，廚房的行政主導以董特首為主，他孭鑊大家一齊孭鑊，硬鯁回鑊菜。第五，要循序漸進，慢火出細貨，長命工夫長命做，煮九大簋，當然不能借助鬼火催谷。第六，視乎實際情況，廚師要睇老闆面口，否則他請客不付鈔，張單邊個埋。第七，食七咁食，菜式要合各階層胃口。第八道菜，要兼顧各階層利益，大件夾抵食，但又不可以粉絲扮魚翅呃鬼商家闊佬。最後一道菜，不能影響資本主義經濟，即是一定要AA制，冇大鑊飯這種便宜。九大簋一旦落實，香港人實食冇黐牙，想饑餓都難。&#13;<br> 飽食後胡思亂想，曾司長這個二號報告，讓你諗起碧咸的「二號情人」，這九大關卡，離不開九呎大床。九大，不是大學縮寫，是冰火的九重天也未定。董特首快速提交報告，三人幫由林公公做D8L上京呈報，極速「完事」。這份二號報告，雖不至令人想入非非，但始終讓人疑惑，一加一怎麼等於一呢？曾司長答不上，叫碧咸跟情人示範解釋一下，行嗎？</p></body></html>