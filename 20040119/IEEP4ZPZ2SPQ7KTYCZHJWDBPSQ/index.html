<html><header><meta charset="utf-8"><title>　　徐立之伉儷網上拜年 - 李八方</title></header><body><h1>　　徐立之伉儷網上拜年 - 李八方</h1><p>踏入二○○四年，人人都想搞搞新意思，港大校長徐立之同太太今年喺網上同校友拜年，祝大家猴年進步，萬事如意。&#13;<br> 八方問「港大女護法」、學院公關徐詠璇，乜咁與時並進？徐大姐就只係笑笑口，話歡迎港大校友去<ahref http:>www.hku.hk/alumni/ 瀏覽。聽聞徐校長夫人絕非跟得夫人，好少公開露面，平時鍾意搭巴士到處走，作風極之親民，所以呢張相都幾珍貴。&#13;<br> 今年趁有幾天年假，校長兩夫婦已經飛返加拿大，同父母及兩個孩子過農曆新年，徐立之自上任以來，都忙得不得了，稍為休息吓，又要返嚟同李國章講數，𠵱家喺香港做大學校長，好似潘宗光話頭，經已降格為「乞兒」，唔同殖民地時代咁嘅尊嚴，港大有陣殖民地味，始終馨香啲，拍心口捐錢易好多，眾校長之中徐立之最有學者款，已經係最冇乞兒格嘅嗰個，已經冇咁難搞。&#13;<br> （圖）徐校長同夫人嘅合照好少見，呢張ecard亦唔係最後版本，想睇「正版」就要自己上網喇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></ahref></p></body></html>