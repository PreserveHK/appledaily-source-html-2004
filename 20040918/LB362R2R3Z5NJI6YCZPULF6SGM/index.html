<html><header><meta charset="utf-8"><title>　　李少光取經講莊子 - 李八方</title></header><body><h1>　　李少光取經講莊子 - 李八方</h1><p>選舉過後，雖然有人又提23條，保安局局長李少光就好少理，飛咗去歐洲取經，同英國以及歐洲委員會交流反恐心得，前日重見埋英外次韋明浩。&#13;<br> 李局長平日嚴嚴肅肅，原來都鍾意講古仔。佢喺倫敦出席香港協會舉辦嘅午餐會，致辭時講《莊子．逍遙遊》嘅故事，話說戰國時代，有一位異鄉人經過宋國一條世世代代以漂洗絲絮為生嘅村莊，見村民自製咗一種草藥，用嚟保護佢哋經常要浸喺凍水中嘅雙手，避免破裂同生凍瘡。<br> &#13;<br> <spanclass>吳王馬仔識貨發達 &#13;<br> 異鄉人覺得呢種藥物好有用，於是出重金，以百両黃金買得靈藥藥方，之後佢投靠吳王，寒冬率軍與敵國水戰，吳軍因有靈藥大勝，呢位識貨之人當然獲吳王重賞，後嚟發咗達。&#13;<br> 李局長話呢個古仔教訓我哋，日常生活中一啲好簡單嘅方法同習慣，都可以變成有效嘅工具，做保安工作一樣，外國嘅經驗十分值得借鏡。講咗咁長嘅古仔，都係想向國際朋友學嘢啫，李局長咁虛心，唔知介紹佢出場嘅鄧蓮如女男爵會唔會覺得佢孺子可教呢？&#13;<br> 你嚟收料，在場嘅老外亦唔執輸，問番李局長有關香港智能身份證嘅製造同使用情況，原來英國人重未用到咁高科技，所以好有興趣。八方剛剛領教過入境處嘅換證安排，水平極高，無論服務態度同效率，都足以傲視國際。所以真係唔明，點解同一個政府，有部門咁叻，有的就一鑊泡，連幾張選票都搞唔掂，莫非就係佢哋唔識又唔肯去外國取經？&#13;<br> （圖）李少光到倫敦出席香港協會舉辦嘅午餐會，由鄧蓮如女男爵（左）介紹佢出場。&#13;<br> 政府新聞處圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>