<html><header><meta charset="utf-8"><title>借錢定注資要分清！</title></header><body><h1>借錢定注資要分清！</h1><p>ABathingApe同Futura呢輪個勢回勇，上個禮拜日本BusyWorkshop出咗款Ape×Unkle嘅迷彩公仔，三日內賣斷巿。水貨界新貴「UA強」從日本炒家手上入貨十套，每套$5,280，同樣三日內在港沽清，證明Fans確實有意重投Futura同Ape懷抱。UA強話：「呢隻公仔掂呀，隻公仔被BathingApe變到紅紅綠綠，加埋件馬騮衣服（衫上有猿顏迷彩圖案），認真抵死。老實講批貨只賣畀熟客已唔憂做。有個客唔生性我就㨘到佢一面屁，事關佢攞住隻香港藝人「猩猩無王子」公仔嚟問我可否以物易物，換走隻Ape×Unkle？佢話呢隻公仔都係猿人出品，門口價重高七嚿，有我着數咁話。當我儍仔咩？人哋Ape×Unkle嗰隻擺正喺日本BusyWorkshop賣，包裝膠印埋BapePlay商標，合作雙方都有參與，呢啲係真正Crossover。但香港嗰隻，只不過係「猩猩無王子」着住件Ape衫，要求人哋不如借個商標嚟用吓，一廂情願當咗自己Crossover，人哋日本從冇正面承認㗎。簡單啲解釋，例如你去問李嘉誠借錢做生意，同李嘉誠注資合作同你做生意，兩回事嚟㗎，表錯情就無謂喇！」&#13;<br>&#13;<br>主持人：大食Jack　八卦熱報：<ahref>tai_sick_jack@yahoo.com.hk</ahref></p></body></html>