<html><header><meta charset="utf-8"><title>廣告落賭波版 - 左丁山</title></header><body><h1>廣告落賭波版 - 左丁山</h1><p>十月三日，馬場舉行嘉年華會，馬迷入場，可帶埋一家大細。十八歲以下少年入咗場唔可以投注，唔可以行近投注設施，咁行去邊呀？可以參加遊戲，純睇跑馬，到彭福公園欣賞節目，散場後有煙火滙演，節目相當豐富，入場券可在投注站購買。</p><p>上星期六喺馬場餐廳，馬會職員行埋嚟問：「十月三號會唔會帶兒童入場？有門票相贈！」左丁山答唔會，但同座朋友就話：「好吖。」攞咗五張飛，預備叫老婆做領隊，帶八歲至十六歲男孩子入場觀光。左丁山問：「蔡志森去馬會抗議，指責馬會意圖吸引少年人賭馬，助長賭風喎，你唔驚呀？」朋友講：「邊度使驚咁多呀？等細路增廣見聞，好有教育性，仔女賭錢，係父母教導不善至真，我未驚過！」年輕人即使入場睇馬，亦未必鍾意賭。現在每次跑馬跑到第八、第九場，餐廳內就聽到啲馬迷講：今晚曼聯、阿仙奴、皇馬……等等。係講緊星期六、日晚上如何落注，買邊隊贏。馬迷喺馬場內講賭波，馬場投注額又點會上升吖，跌少啲都算馬會夠運。&#13;<br> 財務公司大老闆唔賭波、唔賭馬，只愛打高爾夫，但佢間公司賣好多廣告，對馬與波相當留意。上星期五坐佢嘅順風車，大老闆話：「我哋每年落廣告，以千萬元計，以前喺報紙落稿，幾注重馬經版。但今年廣告部話畀我聽，啲稿漸漸搬去賭波版。你知啦，報紙體育版即係賭波版吖嘛。」財務公司賣廣告，務求睇準對象，追求廣告效用，唔會亂嘥錢嘅，正是鳳凰無寶不落，於此可見賭波人士日漸增加，賽馬老態畢呈。</p></body></html>