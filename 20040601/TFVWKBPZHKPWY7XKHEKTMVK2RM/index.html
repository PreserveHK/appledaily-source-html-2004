<html><header><meta charset="utf-8"><title>地產多聲道：好客難求港灣收平租</title></header><body><h1>地產多聲道：好客難求港灣收平租</h1><p>好租客幾時都有着數，世紀21分行經理楊官華話，大角嘴港灣豪庭啱啱有一單超平租務，就係因為租客條件好，業主肯收平啲。呢個法籍租客，租住港灣豪庭三座高層G室，七七八呎，全包月租九千，每呎十一個六，比起市值平一成。&#13;<br> 法籍租客住開同座兩房單位，因為租約期滿，順勢換大啲，新租單位有三房兼全海景。業主啱啱收樓，睇完租客入息證明，即刻平啲都肯租。楊官華話，呢啲係個別例子。&#13;<br> 其實另有一單，九座低層C室，四九九呎，全包月租五千九，每呎十一個八。租客係一對夫婦，因為唔要免租期，計番咪變成平啲囉。&#13;<br> 港灣豪庭過去禮拜日，一日有七宗租務成交，都算熱鬧。&#13;<br> <br> <spanclass>利嘉閣　送歐遊 &#13;<br> 客人買樓，代理送禮，見怪不怪，不過以往都係配合新盤先至送，最近形勢又唔同咗，所有買家都有機會攞到優惠。&#13;<br> 好似噚日利嘉閣北角區第五分行開業，順便宣布父親節優惠。利嘉閣執行董事廖偉強話，凡喺父親節前，幫襯全線分行買一手或二手樓，都有機會獲贈歐冠盃決賽豪華遊，名額兩個，總值六萬八。&#13;<br> 近排代理開舖，都興送吓禮，上次世紀21奇豐沙田開舖，都送機票與酒店住宿，之前京士活送超市禮券。代理行愈開愈多，唔知遲啲中原同美聯開舖，使唔使都諗吓送乜呢？</spanclass></p><p><spanclass>村屋藏寵 &#13;<br> 唔少人鍾意喺屋企養寵物，奈何市區樓一般禁止飼養，所以好多熱愛寵物者，轉移物色村屋，方便照顧心愛嘅寵物。&#13;<br> 荃灣大地主流芳置業，屬下時澤發展，最近推售和宜合村富麗臺村屋，美聯物業向該盤買家送贈一萬蚊寵物美容禮券，畀買家幫動物扮靚。&#13;<br> 富麗臺即日發售第一座全幢，三層高，一零二六呎，叫價三百萬元，每呎二千九，第二及第三座稍後推出。&#13;<br> <br> <spanclass>商廈造價租金背馳 &#13;<br> 舊年自由行效應，引發一輪炒風，利嘉閣高級經理關碧紅話，根據公司資料，今年四月，核心商業區甲級商廈售價指數報一四三點，比三月高十一點七個巴仙，但租金指數只得八十七點，同三月睇齊。&#13;<br> 佢話造價「乾升」，拋離租金，情況若持續，價格下半年勢將急速回落，而且好大機會喺第三季出現。&#13;<br> 關碧紅話，好似尖沙嘴新港中心一座十樓十五室，造價比○一年十二月高九成，可見投機氣氛幾熾熱，但租金重未返到○二年第三季水平。引用股票術語，兩者出現背馳。</spanclass></spanclass></p><p><spanclass>信和請老記坐艇 &#13;<br> 發展商好多豪宅唔捨得賣，信和赤柱灘道7號九間獨立屋，英文名「ThreeBays」，保留收租。&#13;<br> 聽個名，好似意有所指，蘭西於是翻開地圖查吓，物業到底係咪好似個名咁，睇到三個灣呢？&#13;<br> 地圖顯示，個盤又真係向住龜背灣、夏萍灣泳灘同埋赤柱正灘泳灘，至於實際係點，就要實地考察過至知。&#13;<br> 發展商安排聽日，請傳媒坐遊艇去睇，到時就可以印證蘭西有冇估錯。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>