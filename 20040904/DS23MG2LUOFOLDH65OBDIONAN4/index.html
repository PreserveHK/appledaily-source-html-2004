<html><header><meta charset="utf-8"><title>海怡半島有暗湧 - 左丁山</title></header><body><h1>海怡半島有暗湧 - 左丁山</h1><p>電腦J以前住喺海怡半島，後來搬走咗，但仍然有唔少朋友住喺海怡。電腦J話呢個屋邨有大量投資者持有單位，全部放租，佢自己以前都係租客。&#13;<br> 海怡半島最近有暗湧，電腦J從海怡住客得知，海怡南面利南道尾海旁，有一個大油倉，就係蜆殼公司鴨脷洲油倉，據講呢個油倉地皮已經賣咗畀發展商，發展商預備拆咗油庫，改建為四五座住宅大廈，每座樓高五十層咁緊要。呢幾座大廈處於海旁，一定永無遮擋，未來住戶可以享有無敵海景。&#13;<br> 但如此一來，海怡第三、第四期啲大廈如二十二座、二十三座、二十三座A等單位，現在望緊海景嘅，將來就會望人哋嘅廚房或者睡房，五十層高喎，乜都遮晒啦！電腦J嘅朋友住在第一期，望到南丫島，蜆殼油倉改變，唔會影響到佢，一於關人個關，但佢聽聞受到影響嘅業主，就覺得好冇癮，業主立案法團會成立專責小組，誓死反對咁話。&#13;<br> 電腦J話：「有冇得反對㗎？半山區都經常係新樓遮舊樓嘅啦，愛都大廈啲低層單位邊度有海景睇，望到對面廚房咋。」話分兩頭，海怡業主當然有權抗議、反對。至於有冇力，難講咯，香港經常拆舊建新，條例係幫發展商多過幫住客嘅。之不過，既有合和MegaTower俾灣仔居民反對嘅先例，海怡半島業主未必冇希望，由區議會諮詢開始就去嘈，可以打一場持久戰！香港海景難求，零舍值錢，既有蜆殼油倉改建計劃，受影響嘅海怡半島單位，呎價點會唔跌吖！電腦J話：「我做租客有好處，唔啱就即刻搬，唔使肉痛心痛。」</p></body></html>