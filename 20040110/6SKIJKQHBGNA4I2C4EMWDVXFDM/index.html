<html><header><meta charset="utf-8"><title>Morning娘制服誘惑留客</title></header><body><h1>Morning娘制服誘惑留客</h1><p>我羅拉近排睇日本雜誌新一年預測，都話Morning娘晨女今年會摺得最快，其實呢點佢哋都一早知道，所以舊年拿拿臨拆咗做「櫻花組」同「乙女組」兩隊，然後演唱會都分兩場，實行搵兩份錢。&#13;<br> 乙女組喺上個回合同櫻花組同時出碟鬥銷量，結果輸咗個馬鼻，集合咗比較多靚女嘅乙女組，今次演唱會鬥入座率實在係許勝不許敗，所以隊長飯田圭織、石川梨華加藤本美貴，率領年紀重細嘅田中麗奈等人，以多套制服look露臍七彩歌衫，加溫馨校園小品短劇搶客，我羅拉聽到嘅feedback都OK。&#13;<br> <br> <spanclass>緊張到肚痛 &#13;<br> 晨女話到明為咗可以同觀眾近距離接觸，而專登拆開兩隊去細場做，乙女組一開騷梗係好識講嘢，其中小川麻琴就話：「同fans咁近，我真係有啲怕醜呀！」田中麗奈就重誇張咁話：「真係令我緊張一倍！我個肚好痛呀！不過聽到fans咁大聲叫我麗奈，即刻精神晒！」咁識講嘢，呢個回合睇怕都係乙女組贏喇啩！</spanclass></p></body></html>