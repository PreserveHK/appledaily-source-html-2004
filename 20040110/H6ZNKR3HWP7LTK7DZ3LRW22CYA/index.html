<html><header><meta charset="utf-8"><title>地產多聲道：寶雲匯入伙有專家陪驗樓</title></header><body><h1>地產多聲道：寶雲匯入伙有專家陪驗樓</h1><p>𠵱家業主對住宅樓宇交樓嘅要求，比以前高咗好多，發展商要完全滿足業主嘅要求，一啲都唔容易。嘉里最快下個禮拜可開始交樓嘅荃灣寶雲滙，特別邀請測量師行黃山建業事務所，作為樓宇質量控制管理顧問，噚日安排記者親身體驗整個收樓程序。&#13;<br> 首先，所有業主都會喺交樓大使陪同下進行各項驗收程序，單位大門綁上紅色蝴蝶結歡迎新業主。檢驗由門鐘開始，然後係對講機、電燈、插頭、冷氣機，以至門、窗、地板，一一細心驗查。完成所有手續後，業主會被邀請到由宴會廳改裝嘅臨時交樓處，已經準備好魚子醬、紅酒同咖啡等美食畀業主享用。&#13;<br> 今次嘉里首次聘請顧問，肩負起監督旗下樓盤執漏程序，發展商承認，此舉係同現時市場競爭激烈、業主對居所質素要求日漸提升有關。<br> &#13;<br> <spanclass>信和商場搵Twins催谷 &#13;<br> 農曆新年就快到，商場大業主又要搞節目吸引消費者，梗唔少得送應節禮品。信和旗下包括大角嘴奧海城商場，同屯門黃金海岸購物商場等十個商場，除咗送應節禮物外，重搞咗個「金猴獻瑞」數目競猜遊戲，估中可以得到足金金猴一隻。另外，發展商又請到藝人表演，包括Twins、Cookies、石修同陳冠希等，重有風水師麥玲玲。&#13;<br> 講開商場，聽希慎興業商舖租務部總經理陸穎思講，旗下銅鑼灣利園二期，二樓嘅兒童天地噚日已經開幕，咁啱適逢農曆新年，所以會搞一連串活動，主題當然係同小朋友有關。花費一億四千萬翻新嘅利園二期，今年第二季會全面啟業。</spanclass></p><p><spanclass>九倉利是封係港人心聲 &#13;<br> 重有兩個禮拜就到新年，蘭西收到九龍倉送嚟嘅兩盒禮物，原來全部都係金光閃閃嘅利是封。&#13;<br> 利是封設計好清雅，除以金色托底外，簡簡單單印有四個大字「金銀滿屋」。香港經濟差咗咁耐，相信港人會特別鍾意呢四個字。&#13;<br> 每年呢個時候，好多公司都會送利是封畀客戶，既可聯誼，又可以𠱁吓客戶開心，而客戶派利是畀人時，就變相同公司宣傳，可謂一舉兩得。<br> &#13;<br> <spanclass>恒益員工全部要識普通話 &#13;<br> 恒基旗下嘅物業管理公司恒益物業管理，兩年前已經為管理層提供普通話課程，重請咗幾個北京導師教授課程，所以啲高層個個都講得一口流利普通話。但係中下層又點呢？&#13;<br> 恒益執行董事孫國林話，最新計劃係撥出多啲資源做普通話培訓，增設比賽同考取證書制度等，鼓勵員工多啲參與同提高學習興趣，務求全部員工都識得聽同講，方便同內地客溝通。&#13;<br> 由恒益負責管理嘅屋苑超過一百六十個，單位逾五萬五千個。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>