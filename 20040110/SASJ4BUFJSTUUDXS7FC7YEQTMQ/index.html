<html><header><meta charset="utf-8"><title>哥頓潘再度起飛 - 左丁山</title></header><body><h1>哥頓潘再度起飛 - 左丁山</h1><p>數日前傳出新聞，故事上過《壹週刊》嘅潘東凱突然來電，咦，居然學人講馬噃，問左丁山隻「大唐勇士」得唔得。記得呢隻馬季初贏過兩場，又捧過杯，已經有晒交代，今季重點會苛求呀，隻馬休息吓先算啦。&#13;<br> 潘東凱話：「我𠵱家響大唐呀，大唐勇士馬主就係我波士。」哦，馬主就係李德麟，馬主之父就係李和聲，證券界聞人，以前與友人經營「順隆」，後來啲拍檔叫李和聲捱吓義氣，買晒啲股份。點知做人唔怕捱義氣嘅，李和聲買入不久之後，上海首富周正毅就以高價向李先生收購順隆，周正毅出事之後，李先生肯買番順隆，但人哋係要賣畀新鴻基證券，於是李先生父子再買過經紀牌，組成「大唐金融集團有限公司」，專營證券、期貨、黃金、企業融資。世界又有咁好嘅，「大唐金融」一出世，個金市股市期貨就踏入上升軌，生意多到做唔切，淨係做番上海幫都夠晒做啦，所以行運就係行運，冇得拗。&#13;<br> 潘東凱原來入咗大唐做「首席投資策略師」（ChiefInvestmentStrategist），至於負責何事，冇問得咁詳細，呢位哥頓（Gordon）嘅投資理論，叻到識飛，以前單打獨鬥，資本不足，大市郁動得太犀利，兼與大戶做對手，咁就中招。以後專係出謀獻策，又唔同講法，分分鐘做番飛俠哥頓，演出連場好戲㗎，且拭目以待。</p></body></html>