<html><header><meta charset="utf-8"><title>701收料站：友利唔似係乾炒</title></header><body><h1>701收料站：友利唔似係乾炒</h1><p>今次真係走寶啦，小初連續兩日講天地數碼（500），睇住隻股係咁升，竟然唔記得睇埋佢阿媽友利控股（419），兩隻股噚日齊齊發威勁升，似乎炒開新股、紅籌國企嘅股民，開始將資金調去細價股炒作。&#13;<br> 天地數碼前日勁升後，噚日一度出現震倉，低見1.48元，其後又三扒兩撥抽番上去，埋單再升24.7%，收1.97元，成交金額接近3000萬元。公司話同人哋洽商配股，但走勢咁飄忽，真係唔知佢點樣定價。&#13;<br> 至於友利亦唔輸蝕，最高見過0.072元，收0.067元，勁升42.5%，成交股數有成1.48億股，金額898萬元，睇落唔係乾升格局。<br> &#13;<br> <spanclass>市傳亦想配股 &#13;<br> 經紀陳話，天地數碼股價急升，表面上友利以水漲船高概念跟炒，但市場有傳聞，如果友利到價嘅話，相信亦有機會與阿仔一齊搞配股。&#13;<br> 至於點樣先為之到價，經紀陳就話市場傳聞嘅目標價，同天地數碼一樣天咁高，再次搞到小初十五十六，唔知信唔信得過。&#13;<br> 慕容小初</spanclass></p></body></html>