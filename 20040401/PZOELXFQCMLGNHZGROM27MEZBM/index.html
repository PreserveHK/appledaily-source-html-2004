<html><header><meta charset="utf-8"><title>澳門搵工易 - 左丁山</title></header><body><h1>澳門搵工易 - 左丁山</h1><p>小李趁周末到澳門一行，探訪朋友兼飲喜酒，去澳門，非常容易，唯一投訴就係酒店房間收國際級價錢，甚至貴過曼谷，但酒店設施顯然遠遠不及曼谷。假如你成日簽卡，或者交稅用信用卡找數。攞AsiaMile嘅里程（Mileage）好容易，一年起碼可以攞番兩至四張免費機票去東京或者曼谷。飛去曼谷，只需兩個鐘頭，小李去完澳門返嚟，就話周末度假，如有免費機票，去曼谷就過癮好多，除非你鍾意入賭場啦。&#13;<br>小李在喜宴上碰到一啲澳門朋友，個個話澳門全憑自由行，賭場生意好到不得了，賭場人工好，貼士不俗，搶大學生極有競爭力，相形之下，其他行業就人才流失，好多事求人，搵工容易，甚至記者、銀行teller都缺人。佢哋同小李講：「你如果俾人炒魷，就過嚟澳門搵工啦。」</p><p>澳門一片興旺，全因賭場好景，賭場好，全因五百萬內地同胞遊客將荷包嘅錢送畀燊哥，故此鏵哥治澳，十分容易，與華叔治港，不可同日而語，而且澳門人幾十年來有咗溫飽權就唔會批評政府，可以講，一個刁民都冇。一啲評論員因澳門繁榮而盛讚鏵哥，貶低華叔，根本係將蘋果與葡萄比較。完全唔公道。假如角色調換，由華叔治澳嘅話，中央同樣會讚賞有加，由鏵哥治港，同樣頭痛。&#13;<br> 小李喺澳門過咗三日和平清靜生活，亨受一番之後，返到香港，就聽到城中刁民一大班嘈喧巴閉，覺得十分刺激，覺得都係香港至有活力。</p></body></html>