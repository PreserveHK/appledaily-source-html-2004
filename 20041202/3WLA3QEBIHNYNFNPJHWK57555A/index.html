<html><header><meta charset="utf-8"><title>新機大晒冷</title></header><body><h1>新機大晒冷</h1><p>C60大玩手動模式&#13;<br>C60同之前推出過嘅C50外形十分相似，同樣玩復古Feel，而功能亦針對喜愛手動拍攝嘅玩家，有齊P、A、S、M等手動及半手動模式；C60還擁有1/1,500-8s快門，快如捕捉飛鳥，慢如拍攝夜景一樣可應付，想簡單啲，亦有人像、運動、風景等場景模式。C60還有幾個趣味功能，最好玩係拍攝360度全方位模式，想拍攝一張最「Wide」相片就最啱用，另外還有不同效果嘅Filter，拍攝功能夠全面。&#13;<br>規格：594萬像素CCD、3倍光學變焦、SD卡、專用鋰電&#13;<br>$2,880</p><p>C51無限時Movie</p><p>C51屬500萬像素級機種，亦可經插值提升至800萬像素，全銀機身，金屬味濃！操作起來反應都唔錯，尤其背面2吋LTPS芒，官方就話可以更慳電，呢點就要實際用過先知，不過單睇屏幕顯示質素，實在相當唔錯，顏色豐富，戶外使用都可以睇得好清楚。另外還備有3倍光學變焦鏡頭，質素亦唔錯。Movie模式亦屬強項，可不限時間拍攝ASF連聲影片，平均一張256MBSD卡，最長就可錄到40分鐘。&#13;<br> 規格：504萬像素CCD、3倍光學變焦、SD、2A電芯×2&#13;<br> $2,180</p><p>E30$998入門之選</p><p>E30機身設計密密實實，不過外形設計一樣好纖巧，厚度僅為24mm，拎出街周圍影相都好方便；使用機蓋控制開機，同時又可保護鏡頭。此機主要針對入門級用家，解像度只有314萬像素，而機背配有一個1.5吋芒，可惜未有提供光學變焦功能，而以4倍數碼變焦補數，功能亦以簡單易用為主。此外機身還內置有14MB記憶體，忘記帶卡都可以應付一會；不過最吸引係個價錢，$998有齊以上功能，抵玩！&#13;<br> 規格：314萬像素CMOS、定焦、內置14MB、SD卡、3A電芯×2&#13;<br> $998</p><p>C62極速三個「1」</p><p>C62將會係現時BenQ相機中最Top機款，外形亦看來比較Pro。功能上有三個「1」，快速開機時間只需0.1秒；0.01秒快門反應時間，令你更易捕捉重要一刻；1秒重播相片，重溫相片話咁快。這三個「1」令到C62整體操作非常爽快，好有單鏡相機Feel！C62有3倍光學變焦，ISO更去到500，可應付不同環境拍攝，而機身內置多達19種預設模式，即使唔識影相，只要一機在手，亦能應付不同環境拍攝。&#13;<br> 規格：594萬像素CCD、3倍光學變焦、內置9.7MB、SD卡、2A電芯×2&#13;<br> 價錢未定</p></body></html>