<html><header><meta charset="utf-8"><title>一味窩輪：中海油反彈9255可追</title></header><body><h1>一味窩輪：中海油反彈9255可追</h1><p>港股04年紅盤，開得好高，國企更加厲害，又升將近7%，結果好多上榜嘅窩輪，當然係Call輪，都係國企Call輪。&#13;<br> 華能（902）新高之後又新高，收14元，進帳4.1%。Call輪9196做咗是日輪王，收75仙，升幅36%，隻輪4月到期，溢價19.6%，槓桿率18.7倍。溢價高，槓桿率高，撞啱正股郁得勁，輪價爆炸力亦係。有回報，就有風險，而且相對，夠膽高追，就要夠膽輸，永遠係食得鹹魚抵得渴。&#13;<br> 中石油（857）同中石化（386）再分別升8.9%同10.8%，佢哋嘅Call輪當然又係飛沙走石，相關交叉輪亦上榜。9251、9405、9410、9307等，升幅最奀嗰件都有32%。又係嗰句，夠膽賭就要夠膽輸，睇吓啲相關股票嘅9RSI，要佩服高追入貨賺錢嘅人。呢一回，富貴險中求成為搵銀金句。&#13;<br> 中海油（883）衰完一輪之後，是日彈升5.6%，收16.05。9255Call輪收42仙，升33%。隻輪7月到期，係標準輪，溢價6.4%，槓桿率3.8倍。正股追番啲失地，估計重有反彈空間，隻輪都重可以細細哋跟多少。<br> &#13;<br> <spanclass>9363係時候落車 &#13;<br> 中企指數Call輪9363，自然跟國企指數風騷風騷，收66仙，升32%，升幅係國企指數升幅嘅4.6倍。有貨者應考慮落車，冇貨者最好咪搞嘢，因住超買，因住就算再升都升前先調整。&#13;<br> 章　盛</spanclass></p></body></html>