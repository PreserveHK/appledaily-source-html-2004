<html><header><meta charset="utf-8"><title>北方權貴住香格里拉 - 左丁山</title></header><body><h1>北方權貴住香格里拉 - 左丁山</h1><p>星期五唔去與老友飲茶，走咗去金鐘香格里拉酒店，一入門就見到十幾人企響度，其中一個認得係港澳辦副主任陳佐洱，於是望多兩眼，見到後面有鄧琳、鄧榕及其他人等，唔知係出街還是checkout呢？北京來港權貴，大人物如張藝謀等，幾乎全部住在香格里拉，除咗貪方便，近中環、易購物之外，當然重有一個大理由，香格里拉酒店係大馬首富郭鶴年控制嘅，唔似得萬豪、港麗酒店由美國人管理也。鄧小平後人到香港，住香格里拉，好畀面啫，郭鶴年唔會收標準房租呀嗎？（後來從鄧榕談話知道，鄧郭兩家有通家之好。）郭氏集團與北京關係深厚，根據現在公開嘅資料，李鵬話鎮壓六四學生，係鄧小平嘅主意，新加坡總理之父李光耀最近話：「如果鎮壓可以為中國帶來二十年社會穩定，我可以明白鄧小平點解要咁做」（大意如此）。其實一九八九年六月初之時，下令鎮壓就唔使猜度都知道一定會殺死學生，唔鎮壓會發生動亂或者鎮壓會帶來穩定，只係靠估啫，以肯定殺死學生來換取可能穩定，係一個冷血政治決策，全無道德。好嘞，六四之後，全世界都暫停中國投資，郭氏集團嘅北京世貿中心?中國大酒店繼續去馬，中央梗係多謝佢夠義氣啦，視之為不離不棄嘅朋友，之後香格里拉酒店在中國愈開愈多。做大生意，要有膽識去押重注，一鋪押中，永世無憂。&#13;<br> 喺酒店管理業，香格里拉在亞洲嘅品牌聲譽相當唔錯，去東南亞、中國，只要係住香格里拉，就知道得到乜嘢水平嘅服務，一定唔會差得去邊，可以信賴。住美國人管理嘅酒店，房間之內十居其九都冇電熱水器，我哋唐人想飲杯熱茶就要出口問，但每一間香格里拉（左丁山住過六間）房間內都有電熱水器，啱晒唐人胃口。</p></body></html>