<html><header><meta charset="utf-8"><title>　　訊息混亂山頭林立　港人要執生 - 李八方</title></header><body><h1>　　訊息混亂山頭林立　港人要執生 - 李八方</h1><p>民主黨中常委羅致光俾中方整蠱，佢以為退選立法會，跟住北上大陸開社工會議，透過某啲中方線路問過中聯辦，對方話黑名單冇佢名，點知去到上海，喺機場扣留一小時，沒收回鄉證兼遣送回港。&#13;<br> 中聯辦副主任李剛話：冇同民主黨中常委羅致光聯絡過。咁羅致光聲稱問過中聯辦，唔通係撞咗鬼？李剛以官方身份正式否認同羅致光有接觸，咁羅致光所斟嘅中聯辦官員又係邊個，係咪應該公開，睇吓中聯辦係咪有咁多個山頭部門，互不溝通？&#13;<br> 不過就算公開都冇用。同一個機構，呢個官話得，嗰個可以話唔得。連領導抗沙士嘅胡溫都話加強新聞監督，以民為本，追究沙士責任，點解報道沙士新聞嘅《南方都市報》高層判晒坐監？為民請命嘅蔣彥永醫生又會俾中國政府軟禁一輪？</p><p><spanclass>羅致光唔止IQ高咁簡單 &#13;<br> 現時中國高層權力鬥爭激烈，瓣瓣一個山頭，每個山頭有線駁落嚟，不過有啲線就過電，有啲就冇電，有啲有電得嚟重冇咗層膠套包住，揸親分分鐘會電死。訊息混亂兼夾兩面三刀，曾慶紅喺南非講完「同民主派冇矛盾」，民主派儍更更話要「加強溝通」，有啲官員話「最終香港人人都會有回鄉證」。點知收吓又多張，收吓又多張，呢啲就係中共政治鬥爭嘅多樣性及複雜性，香港民主黨唔係美國民主黨，冇核彈同航空母艦揸手，想同中國「溝通」，好似冇咁易喎。&#13;<br> 兼且羅致光係「民主黨大腦」，據說智商一百六十（聽講牛頓都只係得一百一十咋），喺香港，咁就梗係易招弱智人士嘅嫉妒。邊個智商高，邊個就容易俾人踩低一截，羅致光身為中常委，官職亦唔細，今次俾人玩，佢竟然話「去過上海一個鐘頭」都好，呢樣就唔止IQ高咁簡單，「AQ」重高㖭。咩嘢叫AQ呀？咪即是AhQ囉。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>