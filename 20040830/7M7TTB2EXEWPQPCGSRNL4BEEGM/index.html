<html><header><meta charset="utf-8"><title>　　梁家傑揀內衣都好愛國 - 李八方</title></header><body><h1>　　梁家傑揀內衣都好愛國 - 李八方</h1><p>梁家傑噚日搞咗個「法律界挺梁大會」，好多法律界重量級人士都願意挺梁，重輪流上台講講佢哋對傑哥嘅睇法，爆咗唔少傑哥蝦碌、笑話同私隱。同梁大狀做咗十幾年同事嘅李樹旭大狀話，傑哥𠵱家着Dunhill、Kent&amp;Curwen嘅西裝，但佢未發迹時就好慳儉，連底衫褲都係着國產嘅「英雄牌」！&#13;<br> 李大狀重爆料話，大家叫傑哥做「梁大狀」，其實佢真係有個花名叫「梁大撞」，因為傑哥一撞車就一定好大鑊，佢重記得十幾年前，傑哥揸住架佢哋夾錢買嘅雙門寶馬，唔小心落雨炒車，撞到架車爛晒醫唔番。&#13;<br> 傑哥嘅大學同學曾漢堅大狀話，佢首次見傑哥個印象認真麻麻，條友喺大學唔着tee同牛仔褲，平時又唔講笑，所以有個花名叫「梁教授」，當然佢學識豐富，但真正嘅原因係，傑哥雖然廿幾歲仔，但就好似幾廿歲嘅老教授咁款。&#13;<br> 傑哥會後笑說，其實佢唔係着「英雄牌」嘅內衣服，而係着「鸚鵡牌」西裝，佢以前住油麻地就係去當時嘅中僑百貨買「鸚鵡牌」，而且由細到大都唔着牛仔褲，因為覺得好迫、好辛苦，坐低會夾住大髀。雖然外面掛住名牌西裝，但傑哥內裏仍然好愛國，佢話𠵱家佢重着緊國產「珊瑚牌」嘅全棉內衣！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>