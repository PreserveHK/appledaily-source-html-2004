<html><header><meta charset="utf-8"><title>一味窩輪：短線超買候低揸C輪</title></header><body><h1>一味窩輪：短線超買候低揸C輪</h1><p>上周，恒指共升441點，升幅3.6%。油價散落嚟，對外圍股市同港股有利好刺激。港股已轉勢向好，但短線有啲超買，恒指同好多隻大藍籌，9RSI日線都上到80甚至更高水平，不過周線圖則重係OK。炒輪策略，係吼大市回吐喺低位買C輪。咪貪心博大市回落買P輪賭多一手，咁做法萬一遇上挾多一次空倉，可以輸到焦頭爛額。&#13;<br> 恒指C輪：恒指C輪正印係9773，對恒指反應跟到實一實，因為平水咁滯。隻輪9月尾到期，最後交易日則係9月22日，即剩番18日買賣，輪價15.2仙，溢價0.1%，槓桿率15.3倍（有效12.9倍），引伸波幅22%。過去1個禮拜，升幅高達65%，可先行獲利離場，吼住有適當調整時上番車，亦可吼過第2件恒指壽命稍長嘅C輪，就係9911。&#13;<br> 9911漸成恒指C輪熱門主角，取代9773。隻輪年底到期（年底來臨前炒年底例旺），輪價16.3仙，溢價3.8%，槓桿率18.3倍（有效10.2倍），引伸波幅21.4倍。等機會喺低位上車。&#13;<br> 華能C輪：華能國電（902）早前派中期成績表，散咗一輪，𠵱家已復常態，喺6元以下反覆一輪，有機會上破6元再表演。&#13;<br> 等吓，吼每次華能跌一跌，買華能C輪9197。隻輪明年1月尾到期，溢價17.2%，槓桿率12.9倍（有效5.6倍），引伸波幅43%。隻輪數據唔算靚，但已經靚過其他華能C輪，壽命有咁上下，不必過於計較啲數據。&#13;<br> 章盛</p></body></html>