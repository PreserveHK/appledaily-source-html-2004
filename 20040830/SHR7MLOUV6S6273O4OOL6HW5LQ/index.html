<html><header><meta charset="utf-8"><title>　　田少地區工作食詐胡 - 李八方</title></header><body><h1>　　田少地區工作食詐胡 - 李八方</h1><p>自由黨主席田北俊空降新界東直選，俾唔少人批評佢冇搞過地區工作，不過八方聽聞田少落區後，已處理咗唔少個案，其中一單係喺沙田麗豪酒店入面設置提款機方便街坊。&#13;<br> 為咗方便拉票，田少𠵱家以麗豪做行宮，出入之際接獲唔少街坊提出上述意見，於是就搵銀行高層傾傾，田少出馬，銀行自然冇托手踭，正當田少以為可以掛出「成功為街坊爭取櫃員機」橫額之際，麗豪方面卻就租金要再講數，實行坐地起價，結果單case並未結果，田少幫街坊食詐胡。&#13;<br> 立法會選舉轉入大直路，一直領先嘅民主派受醜聞困擾隨時後勁不繼，加上出廣告搶自由黨票未見生效，田少可能因此變得信心十足，據聞田少近日晨操晚練時開始冇咁準時，有街坊話好似見少咗田少拉票，黨核心成員內心急如熱鍋上螞蟻但係唔敢出聲，反過嚟田少卻淡淡定定，唔通真係皇帝唔急太監急？不過大家都聽過龜兔賽跑個故事，田少唔好咁老定呀！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>