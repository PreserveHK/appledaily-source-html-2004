<html><header><meta charset="utf-8"><title>　　湯家驊唔舒服都有拉票 - 李八方</title></header><body><h1>　　湯家驊唔舒服都有拉票 - 李八方</h1><p>噚日落大雨，打亂好多政黨嘅拉票活動，好似鄭大班咁，本來約齊超人去觀塘搞棟篤笑，都因天雨關係要臨時取消，梁家傑就醒目喺室內搞宣傳，不過，成班大狀好似余若薇、吳靄儀、陳文敏同陳景生去晒捧場，獨不見湯家驊。&#13;<br> 八方問佢嘅選舉經理史賓沙，湯狀係咪重要休息，佢話的確感親重有啲唔舒服，不過，拉票活動冇停過，噚日就去咗西貢啲村屋派傳單，對於外間種種不利嘅傳聞，佢話一概唔回應，但係就代湯狀多謝各方友好人士關心。&#13;<br> 其實，由決定參選嘅一天起，民主派人士就要有心理準備會被人視為攻擊對象，黑材料自然少不了，既然自己在明，別人在暗，只有見招拆招，有則改之，冇則加勉，選民眼晴雪亮，毋須活在白色恐怖中。&#13;<br> 有記者噚日都忍唔住問陳景生，有冇聽過湯狀病咗？佢答話，「吓，係咩」，咁係咪有人要爆湯狀醜聞呢？佢話「呢啲唔講」，而梁家傑亦話對傳聞不作評論。&#13;<br> （圖）噚日班大狀齊齊出動挺梁家傑（前中），獨不見湯家驊。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>