<html><header><meta charset="utf-8"><title>　　大班靠三寶撐住 - 李八方</title></header><body><h1>　　大班靠三寶撐住 - 李八方</h1><p>由鄭經翰同林旭華主持、長達九年幾嘅商台王牌節目《風波裡的茶杯》，喺國慶日壽終正寢，大班噚晚喺當選慶功宴上有啲傷感咁話《風波》衰收尾，近日不斷批評領取綜援人士，無為弱勢社群出聲。佢又窒新節目名稱，「點解要喺晴朗嘅一天出發，唔係風雨不改為人民服務？」&#13;<br> 噚晚個慶功宴，林旭華，大班太太以至友好同智囊，好似石禮謙、潘啟迪通通現身，重有城中紅人長毛。估唔到長毛同大班一樣搶手，男女老幼爭住同佢哋拍照留念，真掂。&#13;<br> 支持者送咗一樽水、鬧鐘同至寶三鞭酒「三寶」畀大班，樽水係畀大班第日喺立法會噴完口水後飲，鬧鐘就提佢發言有限時要識收口，三鞭酒就用嚟補身，大班將三鞭酒轉送畀膝下猶虛嘅陶君行，又話「欠咗佢」，阿陶話自己三十八歲，三鞭酒留番畀林伯同鄭伯喎，鄭太就笑到氣咳。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>