<html><header><meta charset="utf-8"><title>何琍琍真人真戲 - 左丁山</title></header><body><h1>何琍琍真人真戲 - 左丁山</h1><p>上星期五講在內地包二奶三奶，用二奶三奶做掌櫃收銀，係講笑性質。現代女性嫁咗人之後，好難容忍老公在外面鬼混、養情婦、包二奶，故此前些時外國雜誌（唔記得係《時代》抑或《新聞周刊》）報道亞洲離婚率急速上升，即使在素來女人係忍得順得嘅泰國、日本，離婚亦非常普遍，香港更加唔在講。</p><p>假如老公在外有情婦，太太會有乜反應？才子陶傑訪問何琍琍（Cup月刊，六月號），精采矣，一個肯講，一個願寫，講得幽怨，寫得出神入化，成篇專訪，直情係示範之作，記者非看不可。&#13;<br> 陶傑專訪嘅主題曲係講何琍琍在上海開高級菜館，副題係講女人情懷。何琍琍話：「我先生對他的家庭還是蠻重視的。有了外遇，他不承認，明知他在說謊，他不承認真相，那說明他還尊重我，到了他勇於承認的時候，他就對你不尊重了。對一個有外遇的男人，要看他的本質，趙先生這個人本質是不錯的。」&#13;<br> 女士們，服未？學吓何琍琍的包容，得唔得？要看男士本質呀。何琍琍知道趙先生在外頭有引誘，確實有幾位異性朋友，但如此告訴自己：「我這生人是很幸運的，我年輕時，有美貌，年紀大了，有別的才幹，煩悶的時候，也可以宣洩在我的作品上，我還是不錯的嘛。」呢番說話，唔係個個豪門貴婦識得講，何琍琍係一個精采演員，三十年來都似生活在戲中，真人真戲，其他女人望塵莫及。</p></body></html>