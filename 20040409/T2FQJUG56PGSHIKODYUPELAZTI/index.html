<html><header><meta charset="utf-8"><title>　　上海姑爺趕飛機 - 李八方</title></header><body><h1>　　上海姑爺趕飛機 - 李八方</h1><p>北京中央官員來港，各路人大政協當然要捧場，但亦有少數人藝高人膽大，明當喬曉陽冇到。有「上海姑爺」之稱嘅羅康瑞噚日着住佢個件永恒嘅中山裝坐車前嚟，聽咗喬曉陽一班人講完正題，就急急腳起身離座。&#13;<br> 八方問佢點解唔聽埋問題先走？佢話自己好忙，趕住去機場搭飛機飛上海，大有叫八方唔好問咁多嘢，阻住佢玩樂之意。八八年中英就香港政改拗到面紅耳熱個陣，小羅非常投入。不過，佢𠵱家個心飛咗去上海新天地，一早回歸咗一個消費嘅祖國，對所謂兩制興趣大不如前。&#13;<br> 佢走咗之後，吳光正亦離場，唔好以為想做第三屆特首就規定要應酬到篤，可見吳主席係把炮之人。吳光正咁忙，又真係唔坐得一個下晝咁耐，同時八方都見唔到唐唐嚟捧場。最有型嘅當然係何鴻燊，佢最早走人，重企定定喺記者前面任問唔嬲，賭王膽識過人，點會怕記者？&#13;<br> （圖）羅康瑞提早離開會場，話要趕住飛去上海。&#13;<br> 資料圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>