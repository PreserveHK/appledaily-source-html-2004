<html><header><meta charset="utf-8"><title>冇劉關張嘅《戰國無雙》</title></header><body><h1>冇劉關張嘅《戰國無雙》</h1><p>打正無雙招牌嘅《戰國無雙》，諗住食正上次《真．三國無雙》餘威，但係始終唔係三國背景，加上一年出幾隻同類型嘅Game，少不免機迷會玩到厭，所以坊間評價都係一般，不過由於行貨關係，價錢穩定喺$440左右，而限定版就較為缺貨，市價約$700左右。而幾年前電腦上類似形式都有得玩嘅WebCam互動遊戲，喺PS2重新包裝下推出咗套《EYETOY》，雖然遊戲性麻麻哋，不過新鮮感爆燈，而且批發返貨唔多，市價上到$520都有捧場客。今集加咗靚靚伊東美咲做配角嘅《007占士邦》，日本版就剛推出，市價約$430至$450，可惜行版要到3月先有得玩。&#13;<br> &#13;<br> 文：打機鐵人</p><p><spanclass><fontstyle>月尾遊戲密密出  &#13;<br> 每年2、3月，廠商都會喺年度結算前推出大作，務求谷靚嗰年嘅銷售數字。數吓手指，下星期PS2就有《鬼武者3》、《G-GenarationSEED》、《WINNINGELEVEN7INTERNATIONAL》、《FFX-2International+LastMission》、《GallopRacer7》同《SHADOWHEART2》推出，相當之熱鬧，而沉寂咗一排嘅交叉盒，到月尾會有《忍者外傳》登場，反而GAMECUBE就冇乜大作推出。</fontstyle></spanclass></p></body></html>