<html><header><meta charset="utf-8"><title>爆機狂迷：AGS2004明天開鑼<br>《GT4蘋果盃》爭做尖嘴車神</title></header><body><h1>爆機狂迷：AGS2004明天開鑼<br>《GT4蘋果盃》爭做尖嘴車神</h1><p>亞洲遊戲展（AGS）已成香港Game界一年一度盛事，SCEH喺今年更將展區擴充一倍，至10,000平方呎，不單止有150部PS2試玩台，俾你玩盡58款新Game，而且會場重有40位《GT4》美少女教你打機；更驚喜是有30部最新手提機新星——PSP到港任玩！當然更唔少得AGS重頭戲「GT4蘋果盃」同「高達VSZ高達蘋果盃」啦。想喺今個聖誕贏取豐富獎品，以及奪取機王美譽，就要昅實今日嘅報道！&#13;<br>&#13;<br>記者：徐影龍　攝影：陳偉強　ImageGirl：Natalie</p><p>亞洲遊戲展2004</p><p>日期：12月17日（五）至12月19日（日）&#13;<br> 時間：10:00am至8:00pm（17日11:00am開放、19日5:00pm閉幕）&#13;<br> 地點：灣仔會議展覽中心展覽廳一號&#13;<br> 入場費：$25&#13;<br> &#13;<br> 距離《GT4序章》一年，《GT4》先正式推出，全港機迷都熱切期待一試尖嘴賽道片車嘅滋味，雖然再次延期至12月28日推出，好彩今年AGS設有多部《GT4》試玩機座，大可入場玩頂住癮先！《蘋果》為推高呢股片車熱潮，再次跟SCEH合作，舉辦《GT4蘋果盃》公開大賽，等大家挑戰一下自我極限，冠軍重有部纖體版PS2同Nike/GT限量紀念版㖭！除咗公開賽外，重有多項《蘋果》讀者專享嘅優惠，總之拎住份《蘋果》行GameShow，待遇肯定高人一等！</p><p>尖嘴賽道全攻略</p><p>《GT4》內收錄大量靚絕跑道，如巴黎凱旋門、紐約夜景及大峽谷等。而喺上年AGS度，GT之父山內一典先生只係帶咗隻《GT4》開發金碟過嚟香港，亮相俾香港機迷睇，其像真度簡直震驚香港機迷，可惜未有開放俾機迷試玩。今年就正得多，場內擺放多部《GT4》中文版（12月16日日本空運抵港），俾大家盡情玩盡呢條尖嘴賽道，為令入場人士或參加《GT4蘋果盃》公開大賽嘅車神。&#13;<br> 起點由梳士巴利道開始，轉入星光大道及穿過太空館後，再劈入九龍公園徑，最後經廣東道、彌敦道同中間道返終點。整條賽道佔70%都係90度直角彎，每段路又短又窄，基本上好難跑得快，除咗注意每個彎嘅收車Timing外，亦應揀選極速慢、但起步快嘅車種。另外要注意九龍公園徑呢條稍長嘅直路，十個有九個都係衝開唔覺，剎那間見到港威已經收唔切車，炒到飛起！</p><p>附加模式有排玩</p><p>靚車靚景嫌未夠，《GT4》重有多個有趣嘅模式俾大家玩，最突破可算係駁Printer印相嘅PhotoMode。揀好場景、車種後，就可選擇拍攝角度、廣角範圍，甚至連鏡頭景深都扮到，而且基本上都好難會Set得唔靚，駁好Printer後，就可將心愛大作印出嚟，送禮自娛都咁盞。&#13;<br> 另一重頭模式，就係B-SpecMode，玩法唔再係自己親自落場砌，而係以教練身份，培育另一名車手出賽。車手表現全靠你嘅指示，如超車、保持車速等，贏唔贏到冠軍就睇你哋嘅合拍度，有時比自己親身比賽重肉緊！</p><p>獎品一覽&#13;<br></p><p><br> &#13;<br> 比賽規則：&#13;<br> 1.AGS首天進行初賽及總決賽（12月17日），初賽時間為中午12時至下午3時，憑表格到PlayStation展館之《GT4》試玩區比賽。&#13;<br> 2.賽道為「香港尖沙嘴」，參加者只可選擇遊戲初期預設提供之車種（不包考牌、盃賽勝出之隱藏車）。&#13;<br> 3.初賽跑3圈，以個人最快圈速定勝負，最後選出最快6名進入總決賽。&#13;<br> 4.總決賽將於同日下午5:45至晚上6:15進行，總決賽的6名參賽者，將會同場比賽3圈，並以順次序過終點者為冠、亞及季軍。&#13;<br> &#13;<br> *憑今日刊登之表格參加，影印本無效。*每人只限參加一次。&#13;<br> *一切爭議以SCEH公布為準。&#13;<br> *必須憑報紙上的參加表格才可以參加遊戲。</p></body></html>