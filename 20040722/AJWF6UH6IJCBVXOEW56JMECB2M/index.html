<html><header><meta charset="utf-8"><title>　　大班書展突擊開咪玄機 - 李八方</title></header><body><h1>　　大班書展突擊開咪玄機 - 李八方</h1><p>大班9月能否喺商台開咪成為呢個星期最大「懸案」，但噚日「香港書展」大班用「突襲」方法，已成功喺會展場地開咪向讀者盡訴心中情。&#13;<br> 話說下午4點半會展新書推介會，蔡子強、劉細良正大噴口水介紹自己作品之際，大班突然殺到，二話不說即刻開咪，兩人亦識做畀機會大班與讀者現場phone-in。&#13;<br> 大班介紹自己新作《風波裏的沙士》，輯錄咗他在沙士期間嘅節目對答。現場觀眾最關心自然係佢老哥幾時開咪。大班透露本來搵咗蔡伯勵摘咗9月28吉日，現場立即鼓掌，誰不知佢又跟住就話自己唔會低聲下氣求人畀機會。佢重講到可以用木箱企喺中環嗌咪一樣得。現場觀眾聽完立即好傷感。&#13;<br> 嗱，呢段說話有微言大義。&#13;<br> 乜嘢人會喺街頭開咪，大家應該心領神會。&#13;<br> 之後大班同成大群fans簽名，各位想搵大班，記住去書展啦！&#13;<br> （圖）大班喺書展幫fans為新作簽名。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>