<html><header><meta charset="utf-8"><title>　　陳太：陳棣榮只係路人甲 - 李八方</title></header><body><h1>　　陳太：陳棣榮只係路人甲 - 李八方</h1><p>立法會選舉提名期今日展開，投票都未開始，點知報名先後都有得爭。功能組別中競爭最激烈嘅金融服務界，一共有五人有意角逐，其中現任議員胡經昌同前議員詹培忠都諗住今日九點一開門就去報名，唔知到時邊個可以攞到頭籌。而自由黨嘅馮家彬就遲佢哋個半鐘至去報名。馮志堅因為要去上海開會，所以冇得爭，至於張華峰，聽講佢下個禮拜二至動身。&#13;<br> 呢邊咁多人爭頭位，另一邊廂嘅資訊科技界就客氣好多，民主黨嘅單仲偕同挑戰佢嘅快譯通老闆譚偉豪就分別喺上下晝去報名，冇撞埋一齊。會計界嘅周光暉同八方講，佢查過通勝，今日係危日，大事勿用，所以唔會去爭頭籌。八方有睇過通勝，今日歲破，確實唔係吉日，而較好時辰係上午五點至七點，下年一點至三點，同埋晚上七點至九點，睇落啱報名嘅時辰都唔多。&#13;<br> 另外，噚日陳太被記者問到佢兩公婆係咪一個支持周梁，一個支持湯狀，佢只回應自己一向鼓勵多啲人參選，重解釋當日陳棣榮只係同周梁淑怡嘅老公午膳，之後順道陪佢行去自由黨誓師大會，言下之意，係話陳生當日只係路人甲。&#13;<br> （圖）陳太話自己一向鼓勵多啲人參選。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>