<html><header><meta charset="utf-8"><title>　　釋放善意要靠外國勢力 - 李八方</title></header><body><h1>　　釋放善意要靠外國勢力 - 李八方</h1><p>全球第一個勇於揭發沙士真相嘅蔣彥永醫生，喺美國國家安全顧問賴斯高調訪問中國、親自干預中國內政之後，終於暫獲「釋放」，不過就軟禁在家，繼續失去行動及言論自由！&#13;<br> 蔣彥永醫生已經七十三歲，佢唔係美國特務，又冇練法輪功，佢冇要求直選中國總理、普選國家主席，佢只不過講出咗沙士喺中國爆發嘅真相，維護中國人健康、捍衞知情權，點知，就遭到聲稱「權為民所用、情為民所繫、利為民所謀」嘅胡溫政府，神秘拘禁，直至美國政府介入，先至死死氣半放人。&#13;<br> 當溫家寶訪問外國，吓吓都含淚吟詩，今日泰戈爾、聽日又余光中，猛話「因為我愛這片土地愛得深」嘅時候，佢又點樣對待真正熱愛中國嘅土地同人民嘅蔣彥永？話要加強對政府嘅輿論監督，點解要剝奪一個講出真相、監督政府做夠衞生嘅勇敢醫生嘅自由？</p><p><spanclass>迫害蔣彥永　胡溫負全責 &#13;<br> 有人話，中國高層發生權力鬥爭，呢啲係謠言，儍嘅，中央都識得猛咁叫港人「團結」，咁佢自己就梗係會帶頭團結喇，又點會唔團結呢？今時今日，政府元首係溫家寶，總書記係阿胡，迫害蔣彥永醫生係中央高層全體團結嘅共識，就應該由胡溫負全責嘞。&#13;<br> 若然蔣彥永淨係揭發沙士嗰一壇，可能都罪未至囚，可惜佢玩大咗，跟住又以中國良心自居，竟然要求六四正名，並提交萬言書，咁就俾軍方招呼咗佢去好食好住咗個幾月。&#13;<br> 若然唔係賴斯來到北京，向胡溫問責攞人，又邊會咁快放人？美國佬出句聲，始終有力好多。若然真係「內政不容干涉」，咁就應該你賴斯走嚟講一句，我就以盜竊國家機密罪將蔣彥永判十年徒刑；到布殊出面要求釋放蔣彥永咩？好呀，我就由十年監禁改為顛覆國家罪改判佢死刑，咁就以後包冇外國敢干涉中國內政嘞。&#13;<br> 點知又唔係，黑人女國家安全顧問嚟喝一聲，蔣彥永就即時可以現身，下次輪到布殊出聲，就可以釋放。原來「釋放善意」，係要外國勢力出聲先至有得釋放，唔怪得英國外相報告書話中國違反中英聯合聲明，全體民主派議員即時可以獲得邀請參觀閱兵喇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>