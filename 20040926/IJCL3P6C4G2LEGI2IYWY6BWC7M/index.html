<html><header><meta charset="utf-8"><title>爆機狂迷：東京遊戲展2004<br>迫爆SCE展館搶試巨芒王PSP</title></header><body><h1>爆機狂迷：東京遊戲展2004<br>迫爆SCE展館搶試巨芒王PSP</h1><p>噚日帶大家睇鬼咁大部嘅XBOX，今日就輪到鬼咁細部嘅手提機PSP。呢部全球最巨屏幕嘅手提遊戲機，挾住強勁影音＋3D運算做賣點，場內玩得嘅Game已經有20款，重有一大堆開發中嘅Demo大作，搞到SCE展館爆晒棚，加上競爭對手任天堂嘅NDS照例喺TGS缺席，令到全場焦點更加集中喺PSP度。&#13;<br>&#13;<br>記者、攝影：徐影龍、許福合&#13;<br></p><p>由於臨近發售日（04年尾），故PSP頭批遊戲嘅完成度非常之高，可供試玩Game種亦好多，差不多有成20款；單係SCE展館，已擺放40部PSP供試玩。PSP網上公布大家就睇得多，親身試玩又係另一回事，機身比想像中大部，不過就頗為薄身，手感尚算不俗，按掣配置亦恰到好處，試過瘋狂捽機都冇問題。屏幕實在太大，令到玩Game時感覺十分之好，相信睇戲會重正，希望儲存光碟UMD能快速普及，降低售價啦！</p><p><spanclass><fontstyle>PROFILE  &#13;<br> 處理器：PSPCPU（1-133MHz）&#13;<br> 記憶體：32MB＋4MBeDRAM&#13;<br> 屏幕：4.3"TFT（16:9）&#13;<br> 解像度：480×272（1,677萬色）&#13;<br> 插頭：Wi-Fi、IR、USB2.0、MSProDuo&#13;<br> 體積：170×74×23mm&#13;<br> 重量：約270g</fontstyle></spanclass></p><p><spanclass><fontstyle>機迷眼中PSP  </fontstyle></spanclass></p><p><br> &#13;<br> <spanclass><fontstyle>PSP最新遊戲速試  &#13;<br> 場館內共提供有20款PSP遊戲試玩，不過部部機都排滿長龍，平均都要等成30個人先可以摸到部機！不過有得搶先試玩PSP呢部夢幻之機，真係冇乜人有怨言！試玩遊戲主要係賽車、射擊同Puzzle類型為主，雖然絕大部份均屬新開發遊戲，未必有續篇嘅魅力，不過玩落有唔少Game都值得推薦。</fontstyle></spanclass></p><p><spanclass><fontstyle>《NewRidgeRacer》速度感一流  &#13;<br> 未有PSP《GT4》玩，好在有Namco呢隻《NewRidgeRacer》頂住癮先。雖然測試版只有一條賽道及一款車玩，不過速度感及甩尾效果非常之好，全3D背景下仍然流暢，可惜試玩未有敵車設定。</fontstyle></spanclass></p><p><spanclass><fontstyle>《真．三國無雙》充滿爽快感  &#13;<br> 估唔到連《真．三國無雙》都移植到PSP，試玩感覺，唔會比PS2輸蝕，而舞台暫時只得「虎牢關之戰」，無雙技、副武將等都有。筆者計算過，一個畫面最多出現10名角色，而且Lag機情況比PS2嚴重，希望正式推出後會有所改善。</fontstyle></spanclass></p><p><spanclass><fontstyle>《MetalGearAC!D》玩法大轉變  &#13;<br> 移植到PSP，玩法嚟個大轉變，唔再係潛入式動作Game，而係類似戰棋嘅卡片Game。由開門、通過機關，都要花腦筋用盡手上道具卡，面對敵人時更可選擇唔同武器，可算係文靜式玩法，啱晒對動作Game唔太叻嘅玩家。</fontstyle></spanclass></p><p><spanclass><fontstyle>《麻雀格鬥俱樂部》周街開枱  &#13;<br> Konami街機賺到笑之作，利用PSP嘅通訊機能，可周街搵人開枱打番幾圈，唔夠人？電腦會幫你鄧腳！相信幾受港人歡迎。畫面、模式跟足街機版，而且亦有段位設定，想升上黃龍級要花唔少時間，好在PSP版唔使每鋪入錢。</fontstyle></spanclass></p><p><spanclass><fontstyle>《我們的高爾夫》打得好會讚  &#13;<br> 場景、人物都用晒3D運算，表現絕對拍住PS2版本，現場試玩有4名角色及一種場地用，所有球桿種類、力度、風速等重要資料統統有齊，最過癮係每一桿，打得好有大大隻「NiceShot!」走出嚟，放晒煙花咁，好有滿足感。</fontstyle></spanclass></p><p><spanclass><fontstyle>《VampireChronicle》狂捽必殺技  &#13;<br> 《魔域戰士》移植至PSP之新作，試玩到嘅角色唔多，最多人用都係夢魔、人狼。起初擔心手提機玩格鬥Game嘅操控問題，不過見到一位日本機迷玩到出神入化，27Hit連技、超必都照出如儀，又唔係咁難啫！</fontstyle></spanclass></p><p><spanclass><fontstyle>《CODEDARMS》畫面最靚  &#13;<br> 要數最令人驚喜嘅Game，一定有《CODEDARMS》份。玩法以第一身射擊為主，對付四方八面嘅異形生物，拿住機關槍係咁狂掃；舞台亦算複雜，畫面最值一讚，周圍掛滿中文招牌，勁有香港Feel。</fontstyle></spanclass></p><p><spanclass><fontstyle>PS2《GT4》新加B-Spec模式  &#13;<br> 等足三年半，《GT4》終於鐵定12月3日推出，好消息係港版同步推出，兼且已全中文化！今集改名為「GrandTurismo度假天堂」，內容更豐富，可進入地方超過30個！&#13;<br> 除咗將各國賣車場分拆開外，重加入音樂院、中古車買賣等，玩法肯定比《GT3》更豐富。另一重點新加模式名為B-Spec，玩法唔再係一味揸車橫衝直衝咁單調，而係改變為「監督」身份，落指令比駕駛員，如超越前車、維修等，務求不斷勝出各場賽事，有點類似《WE8》嘅MasterLeague。&#13;<br> &#13;<br> <spanclass><fontstyle>遊戲畫面更細膩  &#13;<br> 實地試玩《GT4》，驟眼睇畫面跟《GT4Prologue》分別不大，其實好多細緻位已經過調校，最明顯係紐約賽道，過往嚴重「爆山」情況完全唔見，而且好多大廈加入反光位，十足十喺中環片車一樣！&#13;<br> 較遺憾係取消Online功能，只能用LAN作6人連線對戰，可能遲啲會有Online版都未定。而之前E3曝過光嘅「PhotoMode」，今次再有新消息，除咗任你擺放心愛靚車、鏡頭角度外，連賽事途中都可隨意Cap相，即係重現動態賽車場面，如Rally飛砂走石、拍住甩尾等，充滿動感！</fontstyle></spanclass></fontstyle></spanclass></p><p><spanclass><fontstyle>GT之父專訪  &#13;<br> 記者：今集會否如《GT3》出現方程式賽車及賽事？&#13;<br> 山內：只能講會收錄FormulaType車種，賽事則未定。&#13;<br> 記者：會否對應《GT4Prologue》記錄檔？&#13;<br> 山內：這是一個好提議！我們尚在考慮怎樣對應舊Save。&#13;<br> 記者：會否加入剛舉行巴黎車展嘅新車？&#13;<br> 山內：會！至於有多少部新車仍是未知之數。</fontstyle></spanclass></p><p><spanclass><fontstyle>PS2100%期待新作發報  &#13;<br> &#13;<br> <spanclass><fontstyle>SQUAREENIX  </fontstyle></spanclass></fontstyle></spanclass></p><p><spanclass><fontstyle>《KingdomHeart2》SQUARE溝迪士尼  &#13;<br> PS2上嘅動作RPG遊戲，上集由SQUAREENIX與迪士尼共同製作，遊戲中收錄咗唔少SQUARE與迪士尼遊戲與卡通角色。&#13;<br> 第二集將會繼承原有角色外，更會有唔少新角色登場，當中包括《FFX》中年劍士角色Aron，相信唔少Fans都會有興趣試玩。</fontstyle></spanclass></p><p><spanclass><fontstyle>《FANTASYXII》新增300公尺空中母艦  &#13;<br> SQUARE嘅老牌大作《FF》，基本上每次GameShow都會例牌成為焦點，今次《FANTASYXII》將會有許多飛行艇登場，只要多花心機，更有機會出現全長超過300公尺嘅空中母艦。而於本作登場嘅亞人族，在外形上跟《FFTA》頗為相似，相信必成機迷期待之作；難怪現場雖然暫時未有得試玩，只是播放片段亦吸引到一大班人圍觀。</fontstyle></spanclass></p><p><spanclass><fontstyle>《勇者鬥惡龍8》全新3D遊戲畫面  &#13;<br> 延續系列作嘅傳統，由知名漫畫家鳥山明負責角色設定，人物都有極為強烈鳥山明風格，不過遊戲就全改為3D進行，並且加入時間要素，白天與黑夜將有不同景像，連一般城鎮居民行動亦隨着日夜作息而有所變化。戰鬥中新增使用貯氣方式，來提高攻擊力，並且可將累積力量一次過爆發出來，可給敵人致命一擊。</fontstyle></spanclass></p><p><spanclass><fontstyle>Konami  </fontstyle></spanclass></p><p><spanclass><fontstyle>《MetalGear3》最後奸角初亮相  &#13;<br> Konami每次GameShow，重頭戲都必然係《MetalGear》，而《MetalGear3》更係近年GameShow必睇之作，實在令一班Fans等得非常心急，幸好Konami都可照顧機迷，每次都有新料發放，今次亦唔例外，除咗遊戲畫面完成度更高外，6大奸角最後一名亦終於出現，難怪見到現場機迷玩得特別過癮。</fontstyle></spanclass></p><p><spanclass><fontstyle>《WinningEleven8~AsiaChampionship》新版又殺埋身  &#13;<br> 《WinningEleven8》啱啱先推出無耐，估唔到咁快又有新版本推出，從現場所見，呢個版本與《WE8》分別不大，公布資料包括更新球員名單、監督等資料，而發售日期將會於10月28日。</fontstyle></spanclass></p><p><spanclass><fontstyle>Bandai  </fontstyle></spanclass></p><p><spanclass><fontstyle>《機動戰士高達SEED：飛向永無止盡的明天》打盡故事劇情  &#13;<br> 一款由《高達SEED》所改編而成的遊戲　－－　《機動戰士高達SEED：飛向永無止盡的明天》，是以3D立體射擊為主，玩家將可扮演遊戲內兩位主角，而有睇過動畫嘅人，都發現唔少原劇情都會喺遊戲出現，另外亦加入原創故事，令劇情更豐富！值得一提此Game設有雙打模式，可將畫面一開二，各自選擇合適機體打個痛快，高達迷必玩！</fontstyle></spanclass></p></body></html>