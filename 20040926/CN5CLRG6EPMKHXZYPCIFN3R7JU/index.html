<html><header><meta charset="utf-8"><title>短線遊：<br>中秋國慶賞月煙花團攻略</title></header><body><h1>短線遊：<br>中秋國慶賞月煙花團攻略</h1><p>八月十五賞月，十月一日睇煙花，大路梗局節目都可以搞搞新意思！參加本地團，既可任擇行程，又有領隊帶路，專車接送，包埋餐飯，玩足全日都不過百零蚊起。今日一於嚴選幾個賞月團同煙花團，畀足時間你報名，中秋同國慶當日就唔怕無節目。&#13;<br>記者：尹珊珊、張銘恩&#13;<br>攝影：林柏鈞&#13;<br>模特兒：Rome、Niki、Ken、阿郴（StarAsia）</p><p>中秋節要返工返學，想玩點都要等到夜晚，國慶日就唔同，話晒有全日時間可以慢慢玩，所以行程方面會比賞月團有較多選擇。今次就特派「探子四人組」，親身體驗其中一個國慶煙花一日團，由朝玩到晚，玩完個個大讚好盞。&#13;<br> &#13;<br> <spanclass><fontstyle>景點一  <spanclass><fontstyle>登觀景台睇雀鳥  &#13;<br> 這個合家歡國慶煙花一日團，打頭炮到尖鼻嘴觀鳥軒，參觀場內的火龍果樂園與蜜蜂養殖場。與平日吃到的白肉火果龍相比，這裏種植的紅肉火龍果特別鮮甜多汁，四人組一試火龍果刨冰當早餐，猛讚好味。食飽，上百級階梯到達觀鳥軒旁的觀景台，透過觀景台設置的望遠鏡，可近望鄰近濕地公園的鳥類，遠眺深圳與皇崗景色。</fontstyle></spanclass></fontstyle></spanclass></p><p><br> &#13;<br> <spanclass><fontstyle>景點二  &#13;<br> <spanclass><fontstyle>遊香薰園賞鼠尾草  &#13;<br> 玩半日，中場休息，到流浮山食餐九大簋鮑魚海鮮宴，飽肚坐車去粉嶺參觀香薰園。&#13;<br> 這個開業3個月的薰衣草百花園，佔地14萬平方呎，地方寬敞綠意盎然，除有釣蝦池、兒童樂園、錦鯉池、燒烤場、自耕農地等必備設施，最特別是闢有一個香薰園地，種植薰衣草、鼠尾草、薄荷等多種香草，可惜薰衣草11月才開花，「探子四人組」惟有到鼠尾草花海留影，總算不枉此行。</fontstyle></spanclass></fontstyle></spanclass></p><p><br> &#13;<br> <spanclass><fontstyle>景點三  &#13;<br> <spanclass><fontstyle>古裝場景睇盆景  &#13;<br> 身為電視迷的四人組，對接下來的景點最有興趣。如果平日鍾意睇古裝劇，來到金錢村這個香港盆栽會，一定會覺得好有親切感，事關無記有唔少電視劇都在此取景，Niki同阿郴猛話個亭台樓閣好熟口熟面：「拍親皇帝賞花都係呢個位㗎！」成班人柴娃娃取景合照，再參觀場內數十盆大型盆景，臨走前成班嘩鬼重自吹自擂，猛讚自己的氣質當堂高雅不少喎。</fontstyle></spanclass></fontstyle></spanclass></p><p><br> &#13;<br> 旅行社：發達行（23950788、23853091）&#13;<br> 出發日期：10月1日&#13;<br> 集合時間及地點：9:00am尖沙嘴中間道九龍酒店門口&#13;<br> 費用：成人$278，小童$268，小費$20。&#13;<br> 行程：乘車參觀觀鳥軒、輞井村，流浮山午膳，後往薰衣草百花園、有機赤靈芝培植場、金錢村盆栽會，晚宴酒店西式自助餐，坐船遊維港賞煙花。</p></body></html>