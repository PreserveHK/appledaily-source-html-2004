<html><header><meta charset="utf-8"><title>月餅蛋黃 - 左丁山</title></header><body><h1>月餅蛋黃 - 左丁山</h1><p>中秋節快到，左丁山最喜歡嘅季節性食物——月餅——滿街都係，聽講今年月餅好暢銷，連鎖酒樓嘅月餅賣個滿堂紅。現在人人都視月餅為不健康食品，油多、蛋多、糖多，對心臟、血糖冇益。左丁山以前食一個月餅做早餐，𠵱家俾啲專家成日嚇，只敢食四分一個。&#13;<br> 呢日碰到連鎖餅家嘅經理，問佢如何將月餅現代化。經理話：「為咗適應時代要求，我哋已經盡量少用糖，試用葡萄糖；棄動物油，改用植物油；鴨蛋就冇辦法嘞，唔用唔得。不過我哋與大部份行家都改用越南鴨蛋，唔用大陸內地蛋。」&#13;<br> 鴨蛋就係鴨蛋，越南蛋、大陸蛋，有乜唔同？經理話：「越南鴨用傳統方法飼養，在河裏吃蝦毛，中國大陸鴨就養在鴨場，吃人造飼料。越南鴨蛋嘅色澤不一，有黃、有紅；大陸蛋就完全可以控制色澤，鴨場有色辦，紅色可分六度、七度……買家可以指定。我哋諗過晒，用越南鴨蛋比較好，雖然係貴啲。」&#13;<br> 見完經理，晚上食飯碰到C博士，C博士係音樂專家，講咗幾句關於如何欣賞音樂，左丁山茅塞頓開，因為佢講上一代嘅中國鋼琴演奏家點解技術過關，彈琴就感情欠奉，表現硬邦邦。C博士話毛澤東生時，中國彌漫革命氣氛，樣板戲大行其道，演奏注重高、硬、快、響（聽宋祖英唱「革命藝術歌曲」就知道何謂高硬快響）；講到鴨蛋，C博士話佢有一位老友在德國著名化工廠打工，帶德國專家到中國考察，發覺佢哋嘅產品被廣泛應用，德國專家感嘆：「中國人真聰明，用我哋嘅化學產品用到神乎其技，我哋自己都諗唔到！」C博士老友聽出話中有刺，為之苦笑。左丁山中學時考化學肥佬，對此一竅不通，估唔到中國遍地係化學家，操控鴨蛋顏色，只係雕蟲小技。</p></body></html>