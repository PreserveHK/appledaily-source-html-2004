<html><header><meta charset="utf-8"><title>低潮 - 麥兆輝(導演)</title></header><body><h1>低潮 - 麥兆輝(導演)</h1><p>暑假過後，港產電影票房……唉！講多無謂。開始聽到一啲聲音話香港電影業再次進入低潮。我真係覺得好離譜，第一，我哋電影業由九十年代初開始走向低潮一路到現在，好耐都未試過有高潮，有嘅只係一啲短暫嘅興奮。呢種興奮近年短暫有跡可尋，我相信隨着《2046》同《功夫》兩部戲上映，呢種興奮嘅感覺會好快又會再出現。&#13;<br> </p><p>第二，我個人認為高潮係唔會再出現，呢個係世界性嘅趨勢，亦都係媒體形態改變下嘅結果。當資訊傳遞隨着網路，Roadshow，各大商場嘅大型電視，地鐵，同不斷增加的電視頻道擴大，我哋無疑係有一個更大嘅平台作為宣傳之用。正面嘅目的係想呢啲所有宣傳工具會令到大家去買飛入場睇呢部電影，不過有時反面嘅後果係令我哋會更快決定唔買飛入場睇嗰部電影。因為一啲冇方向而又咁大量嘅資訊係好容易令到我哋錯誤評估一部電影嘅質素。可能有人以為講得多，播得多就係宣傳，所以有人發明負面新聞當宣傳，又或者係拍戲拍得快當宣傳，遲啲應該拍戲拍得差同拍得平都可以係宣傳。&#13;<br> 第三，低潮並唔係用嚟解釋票房差嘅原因。我係一個電影工作者，同時亦都係一個普通觀眾，我最唔開心嘅時候都會想睇部電影。有乜嘢會吸引我入場睇一部戲？係質素，佢包括戲內選用嘅明星、題材、製作等。但係最重要嘅係製作人嘅目的，如果有一部戲令我覺得製作人係為咗搵快錢又或者唔知點解，總之要拍部戲啦，咁我就一定唔會睇。&#13;<br> 所以我覺得唔好理高潮定低潮，最緊要畀心機去拍戲，觀眾真係知㗎！</p></body></html>