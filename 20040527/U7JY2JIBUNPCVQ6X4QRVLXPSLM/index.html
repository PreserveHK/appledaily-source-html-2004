<html><header><meta charset="utf-8"><title>　　朱樹豪觀瀾攞晒彩 - 李八方</title></header><body><h1>　　朱樹豪觀瀾攞晒彩 - 李八方</h1><p>講開世界級的足球會，好多人都會諗起皇馬、曼聯、阿仙奴、祖雲達斯，輪十世都輪唔到祖國的班霸「大連實德」。但原來祖國的高爾夫球會，原來比足球犀利好多倍，深圳觀瀾湖高球會好威水，剛剛喺昨日獲得健力士世界紀錄確認，以一百八十個窿、十個球場的規模，榮膺世界第一大高球會！&#13;<br> 觀瀾湖喺港資企業，老闆係政協委員朱樹豪。噚日豪哥就邀請咗中國體操前世界冠軍李寧、李小雙及轉咗台灣籍嘅乒乓波冠軍陳靜，主持慶祝典禮。朱老闆話，高球在世上有五百四十九年歷史，但喺中國淨喺得嗰二十年，好榮幸可以帶高球呢種運動到中國。&#13;<br> 除咗喺世界最大嘅高球場，觀瀾湖重有好多有趣紀錄，佢有多達一千五百個球僮，單日一桿入窿嘅球手就有四個，而且有兩日都錄得呢個紀錄。&#13;<br> （圖）朱樹豪（右四）為觀瀾湖高球會主持亮燈儀式。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>