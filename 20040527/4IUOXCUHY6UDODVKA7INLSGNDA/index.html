<html><header><meta charset="utf-8"><title>　　東東佛偈內藏天機 - 李八方</title></header><body><h1>　　東東佛偈內藏天機 - 李八方</h1><p>北京統戰部女部長劉延東，喺香港展開統戰活動，發表統戰講話，八方列席，聽咗之後，覺得呢位東東真係好了解特區實況。&#13;<br> 東東重點統戰有錢佬，話香港靠晒商人。佢重話中有話，向有錢佬面授十六字真言：「敢為人先，愛拼會贏，通權達變，敏行善斷」。&#13;<br> 呢四句佛偈，點樣解籤？八方請教完一啲接近中方權力嘅人士，先至聽得明。所謂「敢為人先，愛拼會贏」，係間接不滿香港工商界，點解跟阿當奴去咗一趟大西北之後，落番嚟淨係識吹水，一個仙都冇到。投資大西北，包括寸草不生嘅甘肅黃土高原，特區工商界唔敢為人先，「愛國」要講行動，對於工商界來講，有冇水到，就係唔敢拼，又點會贏？工商界唔好扮儍，當東東呢句說話係唱K。&#13;<br> 不過，民主派聽到亦好興奮，佢哋最鍾意「愛拼會贏」呢一句，九月選舉一定鑊鑊拼到底，贏到盡，保證唔令東東失望。</p><p><spanclass>引起不必要嘅爭拗 &#13;<br> 至於「通權達變，敏行善斷」，高人指示話，呢句說話係重點表揚袋美國護照嘅親中商人陳啟宗同埋阿董身邊第一紅人梁英哥。朗尼．陳點樣識得走位「達變」？正如李鵬飛所怒斥：「話董生係三零部隊，話佢政治智慧係零，政治魅力同政治理念又係零，呢啲大商家，一面又擁護阿董，一面又話特首係三零部隊，真係聽到我火滾！」&#13;<br> 唔識得「通中央最高之權」，睇到中央經已架空成個特首辦，又點樣識得「達變」？所以東東係想朗尼．陳為商界偶像，垂範政壇，順手摑飛哥一巴。&#13;<br> 至於「敏行善斷」，就係大讚梁英哥，飛身狂插劉慧卿，行動極為敏捷，善於判斷中央心意，呢兩位人士完全做到咗國家嘅要求。&#13;<br> 不過，喺本地親中愛國陣營，有人對於東東嘅說話，又有另一番解讀。佢哋好迷惑咁問：「通權達變」，係咪即是叫我哋齊齊搭「通」曾蔭「權」條線，即是國家經已內定當奴做下一屆，其他人無謂再發特首夢，叫工商界快啲黐埋當奴嗰邊，捧吓西九龍場，至於班土共，無論佢哋係咪好憎阿當奴，都要接受指示，節哀順變咁呢？&#13;<br> 東東咁講，確係會引起不必要嘅爭拗及誤會。為咗照顧均衡參與，八方斗膽同東東改一改呢句口號，叫做：「通權達變，英年為先，振英會贏，大光至正」，咁個八百人選舉委員會先至識得點提名。</spanclass></p><p><spanclass>𠵱家流行「見光死」 &#13;<br> 講開飛哥所講嘅「有五個人發緊特首夢」，究竟係邊五個懵佬，定係咪包括以上呢四個，呢五個人，又係咪吳邦國話畀佢知，飛哥亦有責任今日喺立法會講清楚。照「通權達變」嘅字面解，當奴最熱，不過，現時又最流行嗰句，叫做「見光死」，即是吳光正一出嚟見人，其他通通即死咁解，係彼得．Woo最有「餐屎」就真！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>