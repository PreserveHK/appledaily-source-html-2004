<html><header><meta charset="utf-8"><title>一味窩輪：買大市升正路揀9613</title></header><body><h1>一味窩輪：買大市升正路揀9613</h1><p>昨日佛誕冇市，冇得跟前晚美股急升，亞太區個個市都有進帳。前日賣地成績靚爆鏡，地產股又未升得夠。今朝，若然港股與地產股只係微微高啲，可以諗吓買Call輪搵食。若然高開得太多，則忍忍手，可以等回順少少先至出手。&#13;<br> 買大市升，揀恒指Call輪，正路對象係掛牌6日嘅9613，勝在溢價贏晒。隻輪11月尾到期，輪價21.8仙，溢價2.6%，槓桿率9.8倍。其次9232，亦係11月尾夠鐘，輪價16.1仙，溢價4.8%，槓桿率13.7倍。想贏得多啲（後果亦可以係輸得大啲），揀下月底到期嘅9099，輪價14.1仙，溢價4.7%，槓桿率勁至48.9倍。要留意，三四個禮拜之後，假設恒指只係升得三四百點，則到時9099冇得剩，而揸9613同9232則仍然有魚有肉，食到耳仔郁郁。<br> &#13;<br> <spanclass>炒地產Call首選9227 &#13;<br> 揀地產Call輪埋手，新地（016）要9391、9977；長實（001）要9389、9227；恒地（012）要9270（呢隻係平均結算輪，明年1月先至到期）；新世界（017）則冇隻買得落手，睇好新世界只能直接買正股。當中，長實Call輪9389同9227值得優先考慮。&#13;<br> 9389今年11月尾到期，輪價61仙，溢價8.3%，槓桿率9.4倍。9227亦係11月夠鐘，輪價48.5仙，溢價9.8%，槓桿率11.8倍。&#13;<br> 美國油股走勢靚，油輪諗吓中石油Call輪9428，同中石化Call輪9909。&#13;<br> 章盛&#13;<br> </spanclass></p></body></html>