<html><header><meta charset="utf-8"><title>　　周德熙讚范太聰明 - 李八方</title></header><body><h1>　　周德熙讚范太聰明 - 李八方</h1><p>自從前工商局局長周德熙被人揭開佢家族原來顯赫過一時，佢其實係海南大少爺之後，八方都未見過佢。不過，聽聞佢會同立法會主席范徐麗泰助選，八方問佢點解會咁有興趣？果然佢真係因為技癢，舊年佢太太黃英琦參選區議會，周兄已經企咗出嚟要做老婆大人嘅競選經理，點知黃英琦一世好運，對手臨陣退縮，佢阿姐自動當選，搞到周兄英雄無用武之地。&#13;<br> 於是范太同佢先生一開口問到，假如范太去直選，周兄可否助一臂之力？周德熙馬上唔使點考慮。原來范尚德同周德熙由小學喺聖約瑟已經係同學，即係識咗好耐，但係講到熟絡，就不如范太，因為後嚟周德熙做官，范太從政，碰頭機會自然多啲。&#13;<br> 講兩講，周德熙話佢覺得范太個人好聰明，值得佢幫喎。八方都有同感，范太由英方陣營跳去中方，又成功除去江青形象，連民主派都可以接受，真係唔簡單。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>