<html><header><meta charset="utf-8"><title>　　百變劉延東 - 李八方</title></header><body><h1>　　百變劉延東 - 李八方</h1><p>全國政協副主席兼中共中央統戰部女部長劉延東來港統戰，呢位女幹部噚日馬不停蹄，連續出席幾場大騷，不只頭髮冇乜亂，重先後換咗四款時尚套裝，黑白藍都有，而且同前日嗰幾套又完全唔同feel。&#13;<br> 時裝設計師鄧達智讚過佢打扮得恰到好處，似大學教授多過統戰部部長。睇埋噚日嘅衣着，鄧達智又有新評語：「我都好留意佢嘅打扮，我覺得佢好注重衣着，其實同佢嚟自北京有密切關係，因為北京人着衫都好講究，我覺得佢四套套裝都好斯文大方，好配合每個場合。」問鄧達智覺得劉延東四套衫邊套最突出，佢話以佢嘅膚色計，着黑色嗰套最靚，着呢套衫出席佛教活動，唔會得失佛祖。如果一百分滿分，鄧達智話劉延東有八十分，至於另外二十分，佢說：「咁要配合番膚色同化妝嘅。」&#13;<br> 呢位曾慶紅阿媽鄧六金有份湊大，同曾慶紅由細玩到大嘅女領導原來喺內地政壇有「黨中央大美人」之稱；對於港人，靚唔靚冇所謂，唔惡就阿彌陀佛。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>