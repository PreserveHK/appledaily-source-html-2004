<html><header><meta charset="utf-8"><title>　　湯家驊趕去食麵撞車 - 李八方</title></header><body><h1>　　湯家驊趕去食麵撞車 - 李八方</h1><p>噚日佛誕假期，準備喺新東參選嘅大律師公會前主席湯家驊偷得浮生半日閒，大清早與太太拍拖到清水灣俱樂部打高爾夫球，中午就約咗《四十五條關注組》成員余若薇、吳靄儀同梁家傑等去九龍城幫襯毓民牛肉麫，順便傾吓民主大計。&#13;<br> 點知余若薇同吳靄儀十二點幾霸好位，一點鐘都唔見阿湯同阿傑嘅蹤影。男士遲到，要女士等，又無來電，搞到余大狀猛話世界變，後嚟先知阿湯有交通意外，所以大遲到。&#13;<br> 話說平日西裝筆挺嘅湯家驊着住一身「高球裝」，噚日與妻子打完高球，到中午十二點，湯家驊做司機，載住妻子趕去赴約，當佢架價值五十多萬元凌志房車沿清水灣道落斜，去到牛池灣時，同一輛雙層九巴攔腰相撞，幸好碰撞輕微，阿湯架車僅係左邊車頭刮花咗。&#13;<br> 阿湯伉儷有驚無險冇受傷，巴士上二十多名乘客亦安然無恙，湯家驊向警員登記資料後，就匆匆駕車離開現場。&#13;<br> 既然有意外就算啦，原來幾個大狀一早答應名嘴嚟試食，結果噚日先成行，但係毓民就唔見人，真係搞笑。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>