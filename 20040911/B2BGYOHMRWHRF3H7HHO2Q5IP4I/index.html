<html><header><meta charset="utf-8"><title>上海直擊Nokia筆型手機一味靠捽</title></header><body><h1>上海直擊Nokia筆型手機一味靠捽</h1><p>Nokia每年呢個時候都會有新機發布，今年亦唔例外，日前就廣邀全亞太區傳媒雲集上海之上海展覽中心，力谷最新Fashion手機，結果亦未有令在場數百名傳媒失望，一口氣推出3部新機都令人有驚喜。當中首推Nokia首部筆形手機7280最為矚目，集好睇、好玩及好用於一身。另外兩部7260及7270亦各具風格，繼7200之後再大吹Fashion狂潮！&#13;<br>&#13;<br>記者、攝影：劉耀祥</p><p>其實Nokia事先已表明今次新機會猛吹Fashion熱，而當人人以為Nokia再喺質料上大玩花款之際，新機7280竟然以筆為外形，115×32mm嘅機身即刻令在場人士個個「初則動口（睇到嘩嘩聲）、繼而動手（拎上手玩餐飽）」。7280外形似足一支筆之餘，外殼印上類似7200機殼的Pattern，將按鈕與花紋合而為一。不過7280除咗係一部筆形手機之外，更係一部「伸縮式」機種，因為機身可以上下拉開，當拉開之後，機背嘅30萬像素鏡頭就即時露出，實在過癮非常。雖然6萬5色彩芒比一般手機細，不過亦影響唔到顯示效果，影相效果清晰，兼且支援拍片功能，實在係強、強、強！</p><p><spanclass><fontstyle>輕觸轉盤iPodFeel  &#13;<br> 7280外形已經玩到停唔到手，不過原來仍然愈玩愈有，因為7280採用筆形設計，好多人都會問點樣打電話，而答案就係喺機身的圓形掣之上，皆因此圓形掣並非平時用開嘅五方向按鈕，係類似AppleiPod設計嘅輕觸式轉盤，令到本來玩到停咗手嘅又繼續霸住部機玩個唔停。只要左轉轉右轉轉，就可以輸入數字或文字，非常有趣，不過會場上嘅7280仍只屬廠方測試機種，所以轉動時畫面間中會有「跟唔上」嘅感覺，相信正式賣街時會好好多。除此之外，7280更支援MP3鈴聲及藍芽功能，之但係更出色嘅係可直接與Mac機連接，傳送檔案及編輯通訊錄，Mac用家相信最開心！</fontstyle></spanclass></p><p><spanclass><fontstyle>7280Profile  &#13;<br> 制式：GSM900/1800/1900三頻&#13;<br> 顯示器：65,536色/208×104像素&#13;<br> 鏡頭：30萬像素&#13;<br> 功能：GPRS、拍片、MMS、MP3鈴聲、EDGE&#13;<br> 備用時間：10日&#13;<br> 通話時間：3小時&#13;<br> 體積：115×32×19mm&#13;<br> 重量：84g</fontstyle></spanclass></p><p><spanclass><fontstyle>7270機面皮殼成塊起  &#13;<br> 7270可以講係7200嘅延續之作，Nokia繼續其摺機攻勢之外，前作7200可以換皮殼嘅傳統亦伸延至7270身上。若然對於7200「一忽忽」嘅換殼設計唔係咁鍾意，相信7270一定啱你口味，皆因7200整個機面都係由麖皮製成，一幅過設計，機身只靠「啪鈕」扣實，不過筆者就覺得「冇皮」嘅7270都同樣靚仔，極具金屬Feel。而正式賣街時會有紅、黑兩色皮殼供用家更換，絕對係一部機有幾種風格。而功能上則有內置30萬像素鏡頭、GPRS、6萬5色彩芒、MP3鈴聲，以及將會大熱之PTT（Push-to-Talk）功能，相信都係「好皮氣」用家嘅MustBuy「波凸」！</fontstyle></spanclass></p><p><spanclass><fontstyle>7270Profile  &#13;<br> 制式：GSM900/1800/1900三頻&#13;<br> 顯示器：65,536色/128×160像素&#13;<br> 鏡頭：30萬像素&#13;<br> 功能：GPRS、拍片、MMS、MP3鈴聲、PTT&#13;<br> 備用時間：11日&#13;<br> 通話時間：4小時&#13;<br> 體積：88×46×22mm&#13;<br> 重量：121g</fontstyle></spanclass></p><p><spanclass><fontstyle>7260黑白機身纏銀帶  &#13;<br> 7260乃今次三部新機之中，最早有圖片在網上流傳機種，而實物亦與網上流傳的一樣，不過質感就比之前所見好得多。共有黑、白兩色，機身都有條「銀帶」纏身，以「S」形喺機面扭來扭去，外形極為搶眼。雖然有話7260乃7610的低階版本，之但係實際睇就似係7610嘅縮水版多啲，機身更細小之餘，更加入收音機及紅外線功能，可惜有得亦有失，藍芽及百萬像素鏡頭亦消失咗，所以7260只內置30萬像素。其他功能則有拍片、MMS、GPRS及16和弦等大路規格，作業系統亦只用上SymbianSeries40平台。</fontstyle></spanclass></p><p><spanclass><fontstyle>7260Profile  &#13;<br> 制式：GSM900/1800/1900三頻&#13;<br> 顯示器：65,536色/128×128像素&#13;<br> 鏡頭：30萬像素&#13;<br> 功能：GPRS、拍片、MMS、16和弦鈴聲、收音機、紅外線&#13;<br> 備用時間：14日&#13;<br> 通話時間：3小時&#13;<br> 體積：105×45×18mm&#13;<br> 重量：92g</fontstyle></spanclass></p></body></html>