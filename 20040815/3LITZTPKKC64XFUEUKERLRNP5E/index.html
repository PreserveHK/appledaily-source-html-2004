<html><header><meta charset="utf-8"><title>成功人士多大鼻 - 左丁山</title></header><body><h1>成功人士多大鼻 - 左丁山</h1><p>○四年會考放榜，又有一批新狀元登場，今年嘅十A狀元只有十一個，比以前減少，據講話歸咎好多名校叻仔叻女喺中三中四就鬆咗人去英國美國喎。香港華仁中六班就算收晒原校中五學生，仍然有位剩，你話幾誇張呢。</p><p>各大報章猛咁影十A狀元，一睇之下，人人靚仔靚女，青春無敵。以前八卦邱教左丁山睇人面相，第一眼就睇鼻，凡成功之人、大富之人，個鼻一定鼻樑直筆甩、鼻尖高聳，富有商人更加大鼻到冚咗個鼻哥窿（如陳廷驊、郭炳江，前房屋局長黃星華亦如此），個鼻唔靚，八卦邱話：「好打有限。」其中自然有例外。大家睇吓十A尖子個樣貌，佢哋個鼻係唔係如此呢？《蘋果日報》（八月十二日A2版）有好多狀元相，請大家睇真吓（尤其是女拔萃三狀元彭匡怡、周廷勵、陳曉恩），呢三位可能係有錢女，周廷勵父親就係眼科名醫周伯展，但睇吓同日A1版「這個狀元好辛苦」，9A1B嘅張玉君，全家靠綜援每月八千蚊過活，生活艱苦，佢個鼻又係好靚噃，不露鼻孔，對錢銀必然密實，他日做會計師最啱，唔怪得佢自修會計同經濟都攞A。&#13;<br> 大家鬧左丁山迷信都得，總之睇人先睇鼻，係師父教落，唔錯得去邊。呢日中午食飯，有人介紹一位好年輕嘅C小姐我認識，望吓佢，嘩，個鼻好正，又係鼻孔不露型，傾多幾句，交換名片，先知道佢係大大大廠家千金，家居九肚山；高官文人學者（如陶傑）嘅鼻都係直、高、尖型，但多數鼻孔外露，好難成為億萬富豪，有名無利。以後大家每次睇八卦周刊，請留意高官、闊佬之鼻，睇得多就知道成功人士多數有高大鼻！</p></body></html>