<html><header><meta charset="utf-8"><title>電腦新產品：白之戀人減剩2吋夠慳位<br>iMacG5港人至Buy</title></header><body><h1>電腦新產品：白之戀人減剩2吋夠慳位<br>iMacG5港人至Buy</h1><p>蘋果電腦自推出iMac以來，畀人最大印象就係外形煞食，每代都有新花樣；第一次嘅iMac玩透視Look到枱燈iMac，每次都令一班Mac友有新驚喜，亦都證明蘋果人真係創意十足！最近蘋果電腦最新傑作iMacG5正式登陸香港，今次更跟住潮流瘦身風，屏幕、機箱二合一，厚度都唔夠2吋，又再一次為Mac友帶來驚喜！&#13;<br>&#13;<br>記者：許福合　攝影：陳盛臣&#13;<br>ImageGirl：Carman（MusicGroup）</p><p>蘋果電腦每次有新機推出，Mac友多少都會預早收到消息，好似呢部iMacG5，就於早前嘅巴黎AppleExpo曝過光。除咗大玩靚樣之外，更幫用家慳位，加上香港地寸金尺土，呢部iMacG5可能係有史以來，最啱香港人用嘅iMac。</p><p><spanclass><fontstyle>最薄iMac夠慳位  &#13;<br> iMac系列除咗外形多花款外，還有一個特色，會將機身與屏幕結合為一，明顯向着電腦一體化設計。今次嘅iMacG5繼續以白色誘人，不過與上次枱燈iMac比，設計上較「傳統」，終於似番部電腦，而且用落亦較為慳位。iMacG5大玩一體化之餘，打側一睇，機身連芒仍然非常薄身，全套機就只有鍵盤同滑鼠獨立分開，若果用上最頂級嘅型號，配20吋大芒，機箱部份更係唔多覺眼，加埋用上一個金屬腳架托起芒同機箱，方便調校角度之餘，整體上更簡約慳位，相信可再度掀起iMac潮流。</fontstyle></spanclass></p><p><spanclass><fontstyle>比G4效能快70%  &#13;<br> 單睇外表，相信各位對iMacG5都好滿意，若果睇埋硬件規格，實行可拎滿分！首先，處理器用上蘋果之最強嘅G5級數，時脈速度由1.6到1.8GHz都有，以iMac嘅用家定位，夠用有餘。而各個型號皆會採用256MBDDR記憶體，唔夠用重可以擴充至2GB！而顯示卡方面就用上nVIDIAGeForceFX5200Ultra，實在非常強勁。講到儲存，最頂級型號將會配合160GB硬碟，另加個DVD-R燒碟機，唔怕檔案資料冇位放。另外還要一提，雖然機箱咁薄咁細，但仍可用上如此高檔硬件，可見散熱設計相當不俗，值得一讚。&#13;<br> 每次有新iMac推出，最高興當然係一班Mac友，不過若果已經擁有iMacG4，又值唔值得換新機呢？據蘋果電腦嘅官方數據顯示，與上代iMacG4比較，今次嘅iMacG5達70%效能增長，對要享受極速嘅用家，相信有好大吸引力。另外，顯示卡部份將會使用AGP8×介面，打機或視訊方面亦非常強勁，應可滿足各位Mac友嘅要求。</fontstyle></spanclass></p><p><spanclass><fontstyle>擴充介面垂直一字排開  &#13;<br> 同一般電腦一樣，擴充介面都設於機身後，不過由於已經同屏幕一體化，未設有任何視訊方面輸出，所有介面垂直一字排行設於機背，看似簡簡單單，其實已經有齊USB2.0、FireWire400、LAN同56KModem等，其中較特別係光纖輸出，可直駁5.1環迴立體聲系統，享受更佳DVD或3DGame音效。而機身底下，其實亦隱藏着一組立體聲喇叭，質素還不錯。iMacG5除咗座枱外，亦可另外購買一個掛牆架，可以更進一步慳地方。&#13;<br> 筆者發覺開機後，iMacG5非常之寧靜，原來設計時內部已具備一個良好散熱系統，所以風扇數量小，而且可因應溫度而調節轉速，一般來講，音量將不會超過25分貝，讓各位擁有一個寧靜電腦環境。</fontstyle></spanclass></p></body></html>