<html><header><meta charset="utf-8"><title>選舉就是好 - 左丁山</title></header><body><h1>選舉就是好 - 左丁山</h1><p>星期日早上九點幾，仍然瞓到似隻豬之際，電話響起，原來係肥仔K，佢話上網睇《壹週刊》，BookB有霍啟山與甚麼有錢女同行嘅相片，caption寫得甚為誇張，左丁山話：「我都冇睇壹仔，講畀我聽做乜？呢啲小事，閒過立秋啦！」肥仔K大聲嗌：「嗰個所謂有錢女其實係霍啟山喺LSE嘅女同學，我哋喺倫敦讀書，梗係知道啦。兩個人都係今年畢業嘅，佢哋返咗香港，一齊出去玩，點解都會俾人影相㗎？」唉吔，肥仔K有所不知，記者唔識有錢女是誰，但只要係靚女企喺霍公子隔籬，都有機會上到周刊。經紀E經常喺「駿景」門外俾記者影到相，但因為佢係不知名人物，從來冇出過鏡。如果佢爸爸係大富豪，老早見報咯。</p><p>講完電話，想話再瞓，大記者來電：「喂，快啲去投票，民主黨告急，一票不能少呀！」大記者照計冇理由咁早起到身㗎，咁鬼熱心，可見今年選舉非常重要。講完第二次電話，已經醒晒，惟有起身，諗到一個好節目，就係去投票，跟住游水，然後飲茶。&#13;<br> 去到投票站，人丁稀少，大概因為未到中午之故，不過選民入嚟，一個接着一個，一個個家庭揸車到門口，本來唔准泊車等候嘅，門口嘅警察竟然好好禮貌，叫佢哋駛上半邊行人路，等佢哋可以走入去投票，平時如果係咁，唔抄牌至奇！&#13;<br> 今年投票率幾高，去到百分之五十五點六，有一百七十八萬幾人投票，可惜居然出現投票箱不足，英華女校票站大排長龍，排隊四十五分鐘先至投到票，呢班選民值得尊敬。大記者話呢班港島西選民會投票畀邊個呢？無謂靠估，如果要估嘅話，佢哋唔會投畀鄉音未改嘅候選人啩？無論如何，有人歡喜有人愁，最愁嘅會係董特首，鄭大班加長毛坐在議事堂，點到特首唔頭痛！</p></body></html>