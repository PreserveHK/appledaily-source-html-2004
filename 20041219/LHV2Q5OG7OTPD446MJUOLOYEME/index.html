<html><header><meta charset="utf-8"><title>電單車專題：<br>綿羊妹試綿羊仔勁靚實用CC加大碼</title></header><body><h1>電單車專題：<br>綿羊妹試綿羊仔勁靚實用CC加大碼</h1><p>喜歡綿羊不外乎三個原因：樣靚、舒服、方便。論靚仔可愛，Habana強化版Mojito150出名人見人愛，車見車讓；論舒服方便，熱辣到港嘅Atlantic250更係250級別最新最強勁嘅挑戰者。令次搵有兩年「牧羊」經驗嘅綿羊妹Joey試車，唔知佢鍾意花𡃁仔多啲，定係有心有力嘅實用王呢？&#13;<br>記者：馬慶武&#13;<br>攝影：伍慶泉</p><p>綿羊妹Joey準備買Mojito</p><p>「我揸開Kinder150，不過之前要去第二度做嘢，賣咗喇！𠵱家買番部綿羊揸，Mojito幾好吖，唔知有冇得平呢？不過Mojito、Mojito，個車名已經講咗『冇折頭』喎！」</p><p>羊仔升級更有力</p><p>8月登場、到港開始交車冇耐嘅Mojito150，係由近年極受女羊迷歡迎嘅Habana125增大引進容積變身而成。大大盞圓頭燈、電鍍闊把手、渾圓嘅車尾，造型超級可愛，一推出已極受女羊迷愛戴，出一次旺角閒閒哋撞見一兩部。可惜引擎容積只有125cc，上高速只係僅僅夠用，好多P牌仔女練熟咗手車後都嫌佢慢。強化之後，引進容積增加至150cc，馬力大咗兩匹，以佢咁細咁的骰嘅車身嚟講，動力定必變得更充沛，加速力及極速會更高，鍾意佢個靚仔樣嘅P牌仔女買Mojito就唔使顧慮甩P後嫌唔夠力呢個問題喇！</p><p>可愛羊身</p><p>綿羊妹試後感：</p><p>雖然數字上變動唔算大，但揸開Kinder150及曾經試揸過Habana125嘅Joey就話：「明顯好力咗，尤其上斜時反應更快，扭少少油已經感覺到有加速力推住上。比起我以前揸開嘅Kinder150好力好多，難得馬力加強但依然的骰靚仔嘛。把手雖闊，但我連掉幾次頭都冇問題，一般女羊迷應該都會覺得好易操控。」</p><p>ApriliaMojito150規格表</p><p>引擎：149.58cc四衝風冷SOHC單汽缸&#13;<br> 缸徑×衝程：57.2mm×48.7mm&#13;<br> 壓縮比：10.8:1&#13;<br> 馬力：12ps/7,500rpm&#13;<br> 車架：鋼管車架&#13;<br> 傳動：無段自動變速&#13;<br> 懸掛：油壓前叉（前）&#13;<br> 　　　單筒油壓避震（後）&#13;<br> 輪胎：120/70-12（前）&#13;<br> 　　　130/70-10（後）&#13;<br> 制動：透氣碟（前）鼓式（後）&#13;<br> 尺碼：1980×920×1135mm&#13;<br> 軸距：1350mm&#13;<br> 座高：755mm&#13;<br> 車重：115kg&#13;<br> 油缸容量：8.5公升&#13;<br> 新車售價：$29,800&#13;<br> 車輛提供：亞林電單車&#13;<br> （www.aprilia.com.hk，旺角山東街76號地下23859229）&#13;<br> </p></body></html>