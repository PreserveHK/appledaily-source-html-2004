<html><header><meta charset="utf-8"><title>彩色雷射Printer六折搶客</title></header><body><h1>彩色雷射Printer六折搶客</h1><p>近排KonicaMinolta喺數碼相機界頻頻出招，人氣頗盛，其實佢哋旗下重有其他產品推出。就好似喺香港推出嘅彩色雷射打印機咁，就打破彩色雷射打印機一定高價嘅原則，以六折抵玩價開賣，其中以型號為Magicolor2300W最抵，原價$5,888減到$3,999，四千蚊都唔使就有部快、靚、正嘅彩色雷射Printer，不但辦公室啱用，就算SOHO一族甚至大學生做Project，都唔係太大負擔。&#13;<br>Magicolor2300W具有1,200×600dpi解像度，雖然雷射打印技術仍未及市面噴墨式Printer印相咁靚，不過勝在印喺普通A4紙上，表現仍然優秀，唔使下下買貴到飛起嘅相片紙，而且雷射打印機最大優點係打印速度超快，比噴墨打印機「慢慢嘔」出嚟真係爽快好多，對於印製計劃書、小冊子、彩色報告等尤其適合。&#13;<br>&#13;<br>記者：徐影龍</p><p><b> KonicaMinolta</b> &#13;<br> 查詢電話：29977787</p></body></html>