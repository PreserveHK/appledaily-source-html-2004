<html><header><meta charset="utf-8"><title>一味窩輪：溢價得0.1%4441啖啖肉</title></header><body><h1>一味窩輪：溢價得0.1%4441啖啖肉</h1><p>港股最多升過137點，埋單升69點，收14266。04年恒指最高係12月2日嘅14339，今明兩日，好友畀多少少力，大市即可以全年最高收市（只係相差73點），然後昂然進入05年。&#13;<br> 滙控C輪4441：滙控（005）上月最高136.50元，𠵱家133元，相差3.50元，要與大市同步創新高，未必需要即時衝刺，可以喺05年初衝刺。&#13;<br> 昨日講過，滙控C輪想搏殺啲，炒4585，昨日最高60仙，收57仙，進帳2仙。隻輪嘅對沖值係56%，即係話正股每變動1元，隻輪理論上變化5.6仙，由此亦可計算出佢嘅有效槓桿率係13.2倍（表面槓桿率23.3倍乘以56%）。滙控昨日升50仙，隻輪理論上應該升2.8仙。&#13;<br> 滙控C輪4441明年6月尾到期，溢價得0.1%，槓桿率14.3倍。&#13;<br> 因為4441接近平水，所以對沖值去到71.2%咁高，即係話正股每變動1元，隻輪理論上變化7.1仙。昨日收93仙，升得3仙，未升夠。愈近接近平水，愈係啖啖肉，即係每當正股升1元，佢就應該升10仙。喺不太遠嘅將來，正股升5元嘅話，減咗溢價（只係佔2仙），隻輪有權升48仙，回報非常和味。&#13;<br> 滙控C輪4445：4445壽命短過4441將近1個月，輪價86仙，溢價1.2%，槓桿率15.5倍（有效9.9倍），引伸波幅18.4%，冇4441咁正。&#13;<br> 4441溢價如果同佢一樣，值1.09元。講到有效槓桿率，4441係10.2倍，又大過4445。揸4445應換馬到4441。&#13;<br> 章盛&#13;<br> </p></body></html>