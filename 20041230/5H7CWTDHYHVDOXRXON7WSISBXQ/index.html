<html><header><meta charset="utf-8"><title>爆機狂迷：<br>天寒地凍照排隊《GT4》開賣過百人搶購</title></header><body><h1>爆機狂迷：<br>天寒地凍照排隊《GT4》開賣過百人搶購</h1><p>12月28日，係《GT4》在港正式推出嘅大日子，當日氣溫只得13℃度左右，雖然天寒地凍，不過喺SCEH搞嘅《GT4》首賣會上，都吸引到過百人一早到尖沙嘴排隊等買Game，為嘅除咗係率先玩到有尖嘴賽道嘅《GT4》外，首100名買家重有「GT之父」山內一典簽名及額外紀念品贈送，機迷恨玩恨買嘅熱情絕對高漲，完全無懼天氣寒冷，照樣排隊買Game玩，13℃低溫？濕濕碎啦！&#13;<br>記者、攝影：許福合</p><p>等咗幾年，《GT4》終於推出，上年玩《GT4序章》玩到吊晒癮嘅機迷自然急不及待，可能有部份機迷已經於亞洲遊戲展訂講，SCEH就表示獲得破紀錄嘅4,000套預售，足證受歡迎程度！而前日正式發售，亦吸引過百人排隊搶購，人龍要打幾個蛇餅，喺香港Game界嚟講，呢種「盛況」絕對少見。&#13;<br> </p><p>採訪完早上嘅《GT4》首賣會，跟手筆者兩點幾就殺落灣仔另一個發售點DreamStore，諗住睇吓街舖嘅銷售反應。受送貨時間影響，中文版《GT4》最快要到下午五點半先有貨，好多早到嘅機迷撲個空，失望而回，其間不斷有人詢問幾時開賣，有啲三、四點去到Game舖嘅機迷，更索性畀錢落訂，再企喺舖頭等個零鐘頭，務求買到《GT4》為止，搞到附近人潮比平常熱鬧好幾倍。</p><p>新軚盤千四蚊物有所值</p><p>賽車遊戲用手掣玩點都差一啲，以仿真程度高出名《GT4》，更係需要用軚盤先可以充份發揮實力。配合《GT4》正式推出，攞正牌嘅GT4軚盤亦會跟住推出，體積同一般軚盤控制差唔多，有搶軚設計，手感同仿真度都相當高，波棍同油門腳掣齊全。尤其部份較窄如香港賽道，當一炒上牆，都會回軚，玩落好有機街賽車Feel！不過同以往一樣，價錢比一部PS2還要貴，售$1,430，雖然心動，不過相信大部份人都要諗過度過，除非你係超級《GT4》Fans。</p><p>車手試玩香港賽道</p><p>《GT4》之所以咁得香港人歡心，除咗因為係「名門之後」外，新增香港賽道出名逼真，主要賽道於尖沙嘴地段，正常情況下大家絕無可能在此繁忙地段開快車，何況賽車，而《GT4》就可以實現這個夢想。《GT4》號稱最真實賽車遊戲，發售當日SCEH就專誠請來香港方程式車手李英健，同賽車手詹家圖試玩香港賽道，而專家不愧專家，兩位跑香港賽道都只需1分鐘多啲，重揸得非常流暢、少碰撞，筆者在旁邊偷師，亦學到唔少技巧，特別係轉波時機嘅熟練程度，玩過《GT4》相信都有助改進各位駕駛技術。</p><p>李英健：「操控到畫面都夠真實，玩落有熟口熟面嘅感覺，最特別係可搵番經常去嘅餐廳位置！」</p><p>詹家圖：「最值得一讚夠真，同真正賽車畫面都似模似樣。」</p><p>首賣日活動</p><p>今次《GT4》推出，SCEH特別隆重其事，組織一隊車隊出現於記者會上，當中更包括一款價錢值超過300萬跑車，認真大開眼界。另外當然唔少得一班靚女GT4Angel，記招當日氣溫下跌到13℃左右，會場還要在寒風勁大碼頭上，各位Angel仍然短裙上陣，夠晒專業！</p><p>PROFILE</p><p>遊戲類型：賽車&#13;<br> 對應機種：PS2&#13;<br> 遊玩人數：1至2人&#13;<br> 開發商：SCEI&#13;<br> 售賣點：DreamStore&#13;<br> 電話：25753285&#13;<br> 地址：灣仔東方188商場256號舖&#13;<br> $448行貨中文版&#13;<br> &#13;<br> (C)SonyComputerEntertainmentInc.Allrightsreserved.&#13;<br> Allmanufacturers,cars,names,brandsandassociatedimageryfeaturedinthisgamearetrademarksand/orcopyrightedmaterialsoftheirrespectiveowners.Allrightsreserved.&#13;<br> Anydepictionorrecreationofrealworldlocations,entitles,businesses,ororganizationsisnotintendedtobeorimplyanysponsorshiporendorsementofthisgamebysuchpartyorparties.</p></body></html>