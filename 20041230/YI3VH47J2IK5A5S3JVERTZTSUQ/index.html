<html><header><meta charset="utf-8"><title>　　林建名唔提分家產事件 - 李八方</title></header><body><h1>　　林建名唔提分家產事件 - 李八方</h1><p>林百欣今個月中將麗新系五家上市公司送晒畀兒子林建岳同岳少母親，擺到明係分身家，分唔到上市公司股權嘅林建名，噚日仍然有出席麗新系四家公司嘅股東會。佢神色自若，講明無因此而失望，總之就係冇乜感覺、冇嘢、冇分別，亦冇諗過淡出公司，會繼續幫林伯做嘢。但當問到林伯有冇將私人資產分畀佢時，林建名就即刻耍手擰頭唔肯答。&#13;<br> 提起林伯，林建名話，林伯自今年七、八月就冇再返公司，但林伯精神好好，認得所有人，只係唔再打理公司事務。始終林伯都已經九十幾歲，有老人病，行動不便，需要在家休息。佢哋成家人今年更齊齊陪林伯響家中歡度聖誕。&#13;<br> （圖）林建名（右）被問到林伯分身家嘅事，就即刻耍手擰頭唔答。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>