<html><header><meta charset="utf-8"><title>　　田少：煲呔做特首都撐 - 李八方</title></header><body><h1>　　田少：煲呔做特首都撐 - 李八方</h1><p>自由黨主席田北俊早排接受《信報》訪問，忽然變咗狠批政務司司長曾蔭權；特首董建華重話佢嘅言論「冇經過深思熟慮」唔會評論，田少心知老董想幫佢，因為佢原意都係想讚阿煲呔曾，佢亦講過，唐少做特首佢支持，如果選咗煲呔做，自由黨亦一樣支持㗎。&#13;<br> 八方聽聞，當日《信報》嘅報道一出街，田少已經知道唔對路，第二日佢即上電台解畫，話事件誠屬不幸，返到公司後，佢又打電話煲呔曾解釋，話唔係針對佢，之後又即刻向黨員發出公開信，講番件事嘅前因後果。&#13;<br> 田少同朋友講，當日佢願意接受訪問，主要係想講點樣同民建聯合組聯合政府，但講講吓，到訪問尾聲，記者問埋鍾麗幗事件，問佢點睇高官過冷河問題，田少愈講愈多，重答埋西九龍單一招標同第三屆特首嘅問題，結果搞出個大頭佛。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>