<html><header><meta charset="utf-8"><title>　　地球大浩劫地產富豪應帶頭捐錢 - 李八方</title></header><body><h1>　　地球大浩劫地產富豪應帶頭捐錢 - 李八方</h1><p>南亞大海嘯，遇難人數經已超過八萬，重節節上升緊！&#13;<br> 香港係東南亞大城市，兼自稱國際都會。現時，全球經已向斯里蘭卡等紛紛伸出救援，最初廢董政府，重一碌木咁坐喺度，俾人話多兩話，先醒水派百幾人去協助救災！&#13;<br> 反而好多香港市民，面向國際，視野夠龐大，紛紛主動提出捐款要求！冇錯嘞！咪次次都淨係識得向北望，甚麼華東水災、華南百年難得一遇大洪峯等等，先至識捐錢，嗱！南亞大海嘯，呢一隻先真正叫做五百年難得一遇，睇吓咩嘢叫大場面喇！&#13;<br> 阿董話，唔係淨係捐錢先至叫做救援，咁唔通好似佢咁，發表一紙根本冇人有興趣去理嘅廢話「聲明」，咁先至叫做盡責？今朝南亞有難，他夕又難保唔輪到大亞灣核電廠大爆炸，到時靠廢董？盞人踩人都踩死三五十萬！正所謂居安思危，香港人他日若然有乜大災難，想國際插手救難，今時今日，面對南亞海嘯，又豈可唔添番少少香油，積吓陰德？<br> &#13;<br> <spanclass>要攞錢出嚟盡國際責任 &#13;<br> 尤其嗰班大地產商！平時搜刮埋啲暴利，現時係咪應該代表香港市民，捐最大嚿嘅錢，合理獲利回吐？例如黃面佬美國人朗尼．陳，平時鏟香港人就大大聲，重有自稱普林斯頓校友嘅胡應湘，重有賭王何鴻燊，呢幾個平時最牙擦，現時點解唔一人攞番一億幾千萬，盡吓國際責任（田少率先捐咗二十萬，值得學習）？&#13;<br> 重有阿董間船務公司，七年股價升咗五十倍，阿董唔帶頭捐，唔通叫啲負資產、失業市民捐？定係大陸水災，枱底講掂價，有「政協」或「人大」做，先至肯捐？大海嘯波及成個印度洋，都唔知死咗幾多海龜、蘇眉、鯊魚、鮑魚，富豪唔捐錢，日後啲富豪飯堂嘅魚翅都會起價，或者，呢一樣先至係董團夥最關心嘅難題！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>