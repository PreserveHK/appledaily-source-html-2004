<html><header><meta charset="utf-8"><title>馮仁昭四圍超：<br>葉童內地遭年齡歧視　扯火！</title></header><body><h1>馮仁昭四圍超：<br>葉童內地遭年齡歧視　扯火！</h1><p>上年電視劇《粉紅女郎》喺內地大收，所以今年有關方面投資二千幾萬拍續集《搖擺女郎》，但係主角都換晒人，套劇前日喺上海開鏡，有份出席嘅演員包括曾志偉、林熙蕾、胡兵、孟廣美、葉童、王喜同王海珍等，林熙蕾做一個萬人迷嘅角色，而葉童就扮一個恨嫁嘅「結婚狂」。<br> &#13;<br> <spanclass>年過四十扮三十歲 &#13;<br> 葉童嘅角色之前由劉若英飾演，年過四十嘅葉童喺劇中年齡只係三十歲，內地記者於是問佢扮呢個角色會唔會喺年齡上有差距，葉童顯得有啲尷尬，佢話只係做戲啫，又話自己本身就係一個「結婚狂」，否則都唔會一早就結婚喎。&#13;<br> 葉童喺劇集入面同胡兵係一對，最後兩個重會結婚大團圓結局，內地記者自然問佢同胡兵嘅年齡差距會唔會成為演繹上嘅阻礙，一次又一次咁涉及敏感嘅年齡問題，葉童終於扯火，佢話：「你們在搞年齡歧視嗎？我拒絕回答這個問題！」講完葉童就離開記者會，留低身邊嘅林熙蕾同胡兵你眼望我眼，唔知點收科。<br> &#13;<br> <spanclass>楊受成攜眷聽金曲 &#13;<br> 前晚DonMcLean喺會展舉行演唱會，唔少名人都攜眷睇騷，睇吓佢唱經典金曲《AmericanPie》有幾好聽，嘉賓包括楊受成同太太陸小曼、周啟生夫婦以及呂良偉同太太楊小娟等，連甚少露面嘅民歌王子區瑞強都有同太太捧場，個個都睇得好投入。</spanclass></spanclass></p><p><spanclass>許冠英期待兄弟三重唱 &#13;<br> 許冠英噚日去咗九龍灣展貿同許冠傑綵排，Ba叔都有現身探阿Sam。許冠英排咗兩個幾鐘就走，佢話阿Sam好忙，問到會唔會三兄弟合唱，阿英話：「希望啦，我自己就排得幾好，我唱兩首歌嘛，Michael成日改變主意㗎，所以未肯定會唔會三個合唱。」<br> &#13;<br> <spanclass>林子祥八年之癢𢱑到損 &#13;<br> 林子祥日前接受港台節目訪問，其間講起佢同老婆葉蒨文嘅感情，主持人問阿Lam有冇七年之癢，佢話：「我哋都結咗婚八年幾，莫講話癢，直情𢱑到損晒！」早排阿Lam喺汪明荃嘅演唱會上跌親，佢話：「我覺得自己好大命，𠵱家聽覺都OK，但要戴耳塞平衡番啲聲。」<br> &#13;<br> <spanclass>蔡子健狂做運動變弗佬 &#13;<br> 蔡子健噚日喺尖沙嘴出席「atnextLady.com網站揭幕酒會」，暢談健康之道，佢說：「我最近經常做運動，一星期跑步三次，一個月減咗二十磅，唔使再俾人叫肥仔健。」睇嚟蔡子健又真係弗咗好多喎，幾乎唔認得佢㖭！<br> &#13;<br> <spanclass>官恩娜幾乎嫁畀土著 &#13;<br> 官恩娜噚日喺海港城出席「StarAlliance群星匯」，佢話前幾日去關島拍攝旅遊特輯時有豔遇，官恩娜話：「嗰度有個肥佬土著見過我兩次，佢第二次再見我時，重叫我做佢未婚妻，不過佢個人好nice，所以唔係好驚。」</spanclass></spanclass></spanclass></spanclass></p></body></html>