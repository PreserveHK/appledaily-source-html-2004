<html><header><meta charset="utf-8"><title>踏千級天梯登九徑山觀屯門全景</title></header><body><h1>踏千級天梯登九徑山觀屯門全景</h1><p>市區行山以為好輕鬆，模特兒阿超與Crystal就抱輕鬆心情踏上今日屯門之旅。誰料，單單征服屯門第二高峯九徑山，便得先攀山越嶺上千級天梯，回程更要勇闖原始森林、荒涼瘠地，全程7小時，究竟有幾甘？落足眼力睇！&#13;<br>&#13;<br>記者：尹珊珊&#13;<br>攝影：林栢鈞　模特兒：阿超、Crystal（StarAsia）</p><p><spanclass><fontstyle>行虎峽谷徑熱身  &#13;<br> 屯門何福堂書院起步，向杯渡路方向走5分鐘即達麥理浩徑第10段終點站。穿過井頭村中村，沿引水道上山，夾道古舊村屋，至盡頭有一長直樓梯，「嘩！咁直，未到頂已經腳軟啦！」Crystal行山經驗少，呱呱叫，喘着氣到達接屯門徑第二段的小路，見康樂亭，亭對開有一迷你觀景台，差不多整個屯門市中心一眼望清，屯門友Crystal忍不住話：「住屯門十幾年，都未試過咁高望番落去呀！」&#13;<br> 吹夠風離開觀景台，拐右見一上寫「虎峽谷徑」四字巨石，依地面箭嘴方向上行便是通往九徑山頂必經之路。虎峽谷徑大部份是沙石地，比麥理浩徑與屯門徑難行，幸山路不太斜，慢行尚可應付；至山脊，見一石澗，汗流浹背的阿超即時飛撲向前，大叫：「哇，啲山水好涼爽呀，沖番個靚涼先！」眾人用山水洗個臉，再次急步起行，15分鐘後又見另一涼亭，旁邊有分叉路，一上九徑山，一落虎地村。</fontstyle></spanclass></p><p><spanclass><fontstyle>登天梯面青兼腳震  &#13;<br> 九徑山是屯門第二高山，主峯高507米，高未算高，Crystal得悉攀登山頂須踏千級天梯，登時嚇至面青青：「唔係嘛，無第二條路揀咩？」反觀阿超笑騎騎：「唓，有幾甘呀，行半個鐘乜都到啦！」還是攝影師最好人，見美少女面有難色，即時安撫道：「唔使驚，邊有1,000級咁多，得983級啫。」無謂多講，開步走咪知有幾甘囉！&#13;<br> 首百級，眾人輕鬆過渡，二人還童心大發玩猜樓梯遊戲，吹脹！緊接路段無大樹遮蔭，又值中午時分，攞命！眾人步伐漸緩，身揹重裝的攝影師開始大墮後；至中段，眼看尚有400幾級要捱，梯級卻愈來愈陡直，眾人變成行兩步、停兩步，阿超也不得不認衰仔：「重以為1,000級好易行，點估到條天梯會咁直㗎！」足足花1小時才到達半山棄置山火瞭望台，不過咪開心住，唞順條氣，等對腳無咁震，行多50級，先真正到達山頂無線電發射站。</fontstyle></spanclass></p><p><spanclass><fontstyle>下山路奇石多  &#13;<br> 人在高崗，270度睇勻屯門全景，氣勢之震撼，如大地在我腳下。須臾，折返不遠處的直升機坪，擇中間山路下山，此路雖是明顯山徑，但遊人稀疏雜草叢生，邊行邊要舉高雙手，免手臂被帶刺植物割傷，可憐阿超穿短褲，雙腳慘被割至傷痕纍纍。&#13;<br> 九徑山地瘠怪石多，先出現貌似鯨魚的巨石，似張開血盆大口吞噬獵物，未幾又見一條大肥魚，阿超一馬當先伸手入魚嘴扮被噬，好過癮！</fontstyle></spanclass></p><p><spanclass><fontstyle>尾程如入原始森林  &#13;<br> 不久留，續向山徑走，無明路可循，幸有前人留下的絲帶指路才不致迷路。橫越山脊，沿山坡左登右落，個多小時後來到一個灌林山坡，我們猶如誤闖原始森林，邊行邊撥草摸索，小心翼翼免跣腳跌落山澗，借助地圖和指南針，找到往掃管笏村方向，前路石碎沙浮，凹凸崎嶇，景色極為荒涼，橫越一個又一個的山頭，終見屯門避風港、大欖涌水塘及黃金海岸，眾人起舞，急步花個多小時走向引水道到達掃管笏村，結束這7小時漫長之旅。</fontstyle></spanclass></p><p><b> 交通</b> &#13;<br> 去程：葵芳地鐵站巴士總站乘67M巴士（$7.8），於屯門何福堂書院下車，依山路上麥理浩徑第10段起步。&#13;<br> 回程：於掃管笏村公所總站乘43號專線小巴（$5.6），至屯門河旁街總站（街市旁）折返市中心。</p></body></html>