<html><header><meta charset="utf-8"><title>　　吳三咪傳接替毓民 - 李八方</title></header><body><h1>　　吳三咪傳接替毓民 - 李八方</h1><p>兩大名嘴相繼封咪，盛傳中方黑名單上有「第三支咪」之稱嘅主持人吳志森，動向大受矚目。吳志森話中方共報一個月炮轟佢四五次，令佢好有壓力。港台將佢調離《千禧年代》，沉佢落去做《自由風自由Phone》，「吳三咪」話，呢個時段影響力大減，唔知係咪變相要佢封口。&#13;<br> 港台高層對「吳三咪」有少少微言：「又係佢話受到壓力嘅！作為負責任嘅僱主，港台為人道理由，叫佢轉做一個冇咁重要嘅節目，都係想減少佢啲壓力啫。調佢，佢唔開心，唔調佢，又驚佢變做曾智華第二，都唔知佢想點？」&#13;<br> 曾智華係港台高官，曾經患過驚恐症，即係無喇喇會嚇到雙手震過DeeDee嗰隻。據聞最近佢上緊位，猛咁訪問梁振英、馬力，變為接任廣播處處長嘅黑馬，手震情況先至大為改善。&#13;<br> 「講到俾土共炮轟，」港台高層笑住補充：「我哋以前吳明林嗌咪支持民主，夠俾土共炮轟得多喇，又唔見佢會有壓力兼手震？」&#13;<br> 不過，盛傳商台斟緊吳三咪過檔接替毓民，工資大為增加，重想佢加大嗌咪力度，呢位連被左報批判都一度擺烏龍誤稱為「吳宇森」嘅森哥，今次減壓有望嘞。&#13;<br> （圖）傳聞吳志森過檔後工資大增。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>