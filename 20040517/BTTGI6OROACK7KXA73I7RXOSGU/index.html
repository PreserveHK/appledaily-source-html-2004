<html><header><meta charset="utf-8"><title>　　小小超十周年多搞作 - 李八方</title></header><body><h1>　　小小超十周年多搞作 - 李八方</h1><p>噚日朝九點，公益金又有步行籌款活動，但今次有啲不同，獲盈科保險拍心口贊助，故此起碼保證有一定善款。八方現場所見，都算搞得有聲有色，重星光熠熠㖭，單係盈保員工及親友就有成六千幾人參加，更由未來特首唐英年、滙豐良心主席艾爾敦等重量級人物主禮，好夠照。八方後來收到料，盈保主席袁天凡先排同太太外遊，本來未係時候返港，但今次都趕返嚟主禮，前晚先落機。&#13;<br> 不過，艾主席前排整傷腳，行起路唔係好方便，但身為公益金籌款委員會成員，兼且同袁主席太座係多年同事，拐拐吓都一定要到場撐到底。&#13;<br> 講起盈保，今年係由小小超接掌嘅第十年，梗係多搞作，之前話贊助許冠傑演唱會，今次搞埋公益金活動，嚟緊又有女排大獎賽，真係有排唔得閒。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>