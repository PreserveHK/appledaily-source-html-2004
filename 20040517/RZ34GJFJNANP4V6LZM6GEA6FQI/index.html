<html><header><meta charset="utf-8"><title>　　青天白日旗紅遍中環 - 李八方</title></header><body><h1>　　青天白日旗紅遍中環 - 李八方</h1><p>成功連任嘅台灣總統陳水扁就職禮前夕，約七十個居港嘅泛藍支持者到遮打花園行人專用區舉行「民主中華，藍天再現」大集會，繼續質疑投票前陳水扁離奇中槍，喝問有冇陰謀。&#13;<br> 各人揮舞青天白日滿地紅旗幟，高唱中華民國頌，高呼中華民國萬歲，聲言要「支持民主憲政，守護中華民國」。搞「兩個中國」嘅氣燄極為囂張，好似將成個調景嶺搬咗嚟中環咁，事前有委員搵過黃毓民，佢答應話會出席，點知爆出封咪事件，之後再搵都搵唔到佢，惟有作罷。&#13;<br> 集會有上台發言嘅參加者，言論亦相當之法西斯，揚言如果台灣獨立，會支持解放軍攻打台灣；有人話要反攻大陸，將整個大陸民主化；亦有人話唔理邊個黨，總之透過公平選舉，尊重主權在民就支持佢。&#13;<br> 警方派出十幾個警員在外圍數旗仔，從旁監視。警方發言人稱，佢哋要負責人群控制，而整個集會「並無違法事件。」&#13;<br> （圖）呢位參加集會嘅市民，喺肚皮畫上傷痕，諷刺陳水扁中槍案造假。&#13;<br> 成啟聰攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>