<html><header><meta charset="utf-8"><title>數碼影音：<br>MP3新熱潮七色閃燈遊戲任你裝</title></header><body><h1>數碼影音：<br>MP3新熱潮七色閃燈遊戲任你裝</h1><p>雖然MP3機已經步入彩芒年代，強賣打機功能，不過體積就倒退至大大嚿年代，所以細細部嘅單色芒MP3機仍然不乏支持者，而且功能亦絕對唔弱，一樣有大把Game任你打，再唔係！自己上網Download都冇問題。講緊嘅就係由SPEED出品嘅F1MP3機，打機之餘再做埋電腦鎖Key、聽收音機，以及鬼馬玩意一大籮，真係唔止聽歌咁簡單！&#13;<br>&#13;<br>記者、攝影：劉耀祥　ImageGirl：Samantha</p><p><spanclass><fontstyle>Profile  &#13;<br> 記憶體：256MB/512MB&#13;<br> 格式：MP3、WMA&#13;<br> 功能：收音機、錄音、CD直錄、電腦鎖Key&#13;<br> 電池：內置鋰電&#13;<br> 使用時間：14小時&#13;<br> 體積：83×38×15mm&#13;<br> 重量：32g&#13;<br> 查詢：27218981（藝達數碼器材）</fontstyle></spanclass></p><p>好多用家買部MP3機番嚟無非都係想聽吓歌或者聽吓收音機，不過好多生產商為求更多Gimmick，好多時將MP3機功能大增值，「一物幾用」情況屢見不鮮，可以錄埋音、做埋ThumbDrive已經係等閒事，直頭係買豬肉送埋隻豬畀你咁滯，但係站在消費者角度而言，當然係「多多益善」。</p><p><br> &#13;<br> <spanclass><fontstyle>網上下載更多Game  &#13;<br> SPEED向來都有生產MP3機，今回新貨登場，功能自然比舊款更勝一籌。加上呢期大熱MP3機玩打機，所以新作F1亦都跟隨大勢，加入打機功能，隨機已內置有5款遊戲，「倉庫番」、「啤牌配對」等遊戲大家應該都唔使點學，一玩就會上手，簡單遊戲用嚟消磨時間都唔錯，襯埋個七色閃燈，雖然只係單色芒，不過都一樣「色彩繽紛」。若果嫌遊戲數量太小唔夠玩，用家亦可以在個多月後，到SPEED的官方網頁下載其他遊戲。而F1亦對應背景音樂，一邊聽歌一邊打機都冇問題，可以眼、耳、手都同時唔得閒。</fontstyle></spanclass></p><p>■內置5個遊戲，唔夠重可以自己從網上下載安裝。</p><p><spanclass><fontstyle>MP3機變身偷聽器  &#13;<br> F1除主打下載遊戲之外，機內的鬼馬功能更相當搞笑，第一個介紹就係「偷聽」，當聽緊歌嘅時候，可同時啟動收音咪，不過就唔係錄音，而係收聽身邊嘅聲音，最啱就係提防身邊人以為自己聽緊歌就講你壞話嗰隻，又或者蛇王偷聽歌，老闆失驚無神嗌你都可以聽到，絕對大派用場。第二個就係「音速」功能，可將音樂加速或減速，一於快歌變慢歌；慢歌變快歌，都幾盞鬼。F1唔單止可以玩搞笑功能，認真嘅都一樣有，F1可兼做電腦鎖Key使用，Notebook用家就更為啱使。</fontstyle></spanclass></p><p><br> &#13;<br> <spanclass><fontstyle>MP3機開心大發現  &#13;<br> 𠵱家嘅MP3機已經唔再似MP3機，皆因部部都「周身刀、張張利」，一部機仔都大把嘢玩，想搵部樣樣功能都啱自己？睇埋下面介紹就應該會有心水。&#13;<br> &#13;<br> <b> 查詢：</b> &#13;<br> （a）恆昌電子（21111488）&#13;<br> （b）iRiver（25582166）&#13;<br> （c）DatumNetworks（21519299）&#13;<br> （d）SAMSUNG（28626008）</fontstyle></spanclass></p></body></html>