<html><header><meta charset="utf-8"><title>　　卿姐小勝一局勿太得戚 - 李八方</title></header><body><h1>　　卿姐小勝一局勿太得戚 - 李八方</h1><p>港澳研究所所長、中方欽差大臣朱育誠周末出席基本法論壇，大罵民主派想搞港獨，點知劉慧卿在場，即時笑面反擊，以民意代表身份以正視聽，話香港人個個愛國愛港，冇人搞獨立，並要求「誠哥」要將呢一樣真相上報北京！&#13;<br> 跟住卿姐言出必行，再欺身上位，攝埋一步，問自己幾時可以返到大陸。誠哥呆咗一呆──唔通拍枱大罵卿姐係「死八婆」？見到卿姐佢笑靨如花，一陣Chanel嘅暗香撲面飄來，終於領悟到好男不與女鬥嘅真理，話：「我想你終是可回到北京的。」&#13;<br> 卿姐呢一手，急才與理性結合，加一招利用男人保護女性嘅英雄心理，終於贏取外交一仗。最後佢重走埋去誠哥度，伸出玉手，拍下歷史性握手鏡頭，誠哥反而笑到好似一個初戀少年咁，有少少怕醜㖭。&#13;<br> 劉慧卿身位靚、動作靈活，呢一鋪攞晒分，而朱育誠雖然上半場宣讀台詞，一陣共幹味，一吹雞就脫腳，不過後來見卿姐扭住個波攝埋嚟，亦裝到個越位陷阱，一股暖流，由中南海透過「育」「卿」十指緊扣，直達卿姐嘅心房！</p><p><spanclass>英哥一人騷　卿姐助選 &#13;<br> 前晚呢對男女各自瞓唔瞓得着覺，定係一個就眼定定望實天花板到天光、另一個就鴛枕鬢暖、銀牙咬碎，直到雞鳴五更，就冇人知，不過咁就證明，只要一邊發揮出理性，另一方體現出人性，中港關係唔係好似鄔曾土共集團一類所挑撥到唔係你死就係我亡嘅以巴局面，反而有希望達致雙贏！&#13;<br> 無論係喪卿活捉誠哥，定係朱育誠智擒劉慧卿，卿姐千祈唔好勝利沖昏頭腦，嗱，好似應承七月同另外嗰個梁英哥，搞甚麼「台獨辯論」，就係自己有少少捉蟲！&#13;<br> 第一，台獨問題，冇乜好辯論，亦冇乜幾多個香港人有興趣。香港人冇錯唔支持台獨，不過亦一定反對統一，因為統一咗，台灣人就由台北高雄直飛北京上海，唔會經香港掃貨消費。但呢一樣心聲，亦毋須卿姐講到明，就算佢講到對方口啞啞，自己選票唔會多好多，噏埋呢啲口水嘢，實屬浪費時間！&#13;<br> 第二，卿姐即使可以大梁老英一鋪，話佢尊重台灣人意願，唔等於承認台灣可以獨立，理由係前新華社社長許家屯喺香港作威作福時都講過一句：「對於前立法局，佢尊重，但尊重不等於承認」，不過，由於許家屯早已叛國外逃，呢句「許氏定律」經已失效。&#13;<br> 第三，梁英哥拖到七月至搞騷，擺明係自己想搭個棚，想做齣「武松打虎」，表演「愛國心」畀北京嘅阿公睇。到時唐唐冇份做，煲呔亦至多笑騎騎咁做觀眾，只得英哥一人騷，打大赤肋，怒罵劉慧卿，班阿公睇見，覺得第三屆特首都係英英穩陣過唐唐，咁就無形中做咗英哥嘅「助選員」，佢自己老襯事小，分分鐘累死香港事大。&#13;<br> 第四，毓民都俾人打，氣氛咁暴戾，現場觀眾有維園阿伯，見到卿姐，爭相衝上個台，警察笑騎騎旁觀，食Q喝都喝唔住……搞到卿姐身心受創，九月點樣參選？&#13;<br> 諗真啲喇，喪卿！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>