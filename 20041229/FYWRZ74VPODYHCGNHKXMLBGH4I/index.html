<html><header><meta charset="utf-8"><title>精明消費：保暖用品禦寒流<br>室內室外同樣暖笠笠</title></header><body><h1>精明消費：保暖用品禦寒流<br>室內室外同樣暖笠笠</h1><p>熱咗大半個冬天，終於都有番啲寒意，天文台重話呢幾日得番十幾度，係時候準備定禦寒用品。除咗暖氈暖爐呢類重型保暖用品外，一啲比較輕便的暖身、暖腳用品、暖水袋同埋可以隨身攜帶的發熱包，都可以幫你保持溫暖，陪你度過遲來的寒冬。&#13;<br>&#13;<br>記者：梁彩燕　攝影：副刊攝影組&#13;<br>Model：Karine（StarAsia）</p><p>得意暖水袋造型搶鏡</p><p>喺屋企保暖，除暖爐外就首推暖水袋。只需裝入已煲好的熱水於耐熱特強的膠容器內，就可提供長時間的保溫功效。現時的暖水袋款式不斷創新，造型得意到忍唔住攬住佢。</p><p>意粉內膽好搞鬼</p><p>微笑花朵暖水袋，40cm直徑，花瓣由五種顏色組成，色彩繽紛。打開魔術貼開口，內膽係一個印咗成碟肉醬意粉的耐熱膠容器，夠晒搞鬼！&#13;<br> 售價：$160(a)</p><p>16吋趣致跳跳虎</p><p>Q版的跳跳虎暖水袋，造型趣致，有成16吋高，大大個可以俾你攬到實。內膽能裝入1,000毫升熱水，保暖時間足，可以攬住暖笠笠睇電視。&#13;<br> 原價：$109　特價：$86(e)</p><p>箭豬變暖水袋</p><p>箭豬今勻化身成卡通造型的暖水袋，收起晒身上的箭變成軟滑毛毛，33×20cm，細細隻攬喺身份外貼心溫暖，魔術貼開關口方便放入內膽。&#13;<br> 售價：$148(a)</p><p>脹卜卜軟熟綿羊</p><p>呢個42×20cm的羊咩咩造型暖水袋，用柔軟毛巾質料做成，放入暖笠笠的內膽後，個肚脹卜卜、肥嘟嘟，外形盞鬼。&#13;<br> 售價：$160(g)</p><p>拉鏈設計防內膽鬆落</p><p>月亮形暖水袋，有黃色同藍色兩面，又有小掛勾俾你抽起裝水，Size36×30cm，拉鏈設計，絕對唔使怕內膽會跌出辣親手腳。&#13;<br> 售價：$198(a)</p><p>抽起小勾裝水免燙傷</p><p>又係AnimalPrint，20×33cm的Size最普遍，橡筋頭則用來防止內膽鬆脫。重有個小勾子方便你倒入熱水時免被燙傷。&#13;<br> 售價：$138(a)</p><p>隨身攜帶&#13;<br>去到邊暖到邊</p><p>出街都想暖笠笠？帶個會自動發熱、保暖時間又夠持久的暖包就得。細細個放喺衫袋或褲袋最方便，有些產品更可以貼在衣服上，而發熱鞋墊就連冰冷腳板都照顧得到！</p><p>小暖蛋適合小童</p><p>呢個熱力可維持7至8個鐘的即熱暖手器，最適合小朋友。暖芯最高溫度達87℃，有埋個可愛BearBear熊的小暖蛋外殼，隔着暖包芯避免燙傷小手。&#13;<br> 售價：$7.9(d)</p><p>暖雪人帶喺身</p><p>只有10cm高的小雪人，只要將透明啫喱內的小鐵面屈曲，就會為你放送溫暖。可惜沒有說明溫度及耐熱時間！&#13;<br> 售價：$58(b)</p><p>除靜電唔怕黐住衣襪</p><p>白元迷你除靜電發熱包，最高溫度達67℃，平均亦有53℃，8小時可維持約40℃。放喺衣袋或褲袋就可感受溫暖，有埋除靜電功能添。&#13;<br> 售價：$25.9(c)</p><p>釋負離子舒緩疲勞</p><p>以「竹燒炭」產生熱力，會釋放負離子，舒解疲勞。只要將暖貼貼於衣服外，就會散發約40℃的熱能。&#13;<br> 售價：$50(h)</p><p>迷你衣貼平均50℃</p><p>白元負離子發熱衣貼，平均溫度有50℃，使用後可維持約40℃達10小時之久，Size的骰又夠暖。&#13;<br> 售價：$35.9(c)</p><p>保暖襪貼</p><p>一包有5對的保暖襪貼，一塊分成上下兩部份，可同時讓腳面及腳底得到溫暖，更可持續3小時達36℃。&#13;<br> 售價：$50(c)</p><p>熱鞋墊促血液循環</p><p>呢款熱力鞋墊1包3對，只要當普通鞋墊使用，拆開後放入鞋內便會自動散發熱能，重有抗菌作用。&#13;<br> 售價：$30(h)</p><p>腳趾特別保暖</p><p>把鞋墊拆出後會產生熱力，為腳趾提供保暖作用，溫度有38℃，重可以保暖達5小時。&#13;<br> 原價：$29.9　特價：$23.9(c)</p><p>家居暖品種類多不勝數</p><p>市面上的保暖產品愈來愈多，喺屋企使用的，除插濕電外，將暖包放入微波爐叮熱亦十分普遍。有專門暖肩及暖腰的產品，又有腳套、發熱暖餅，重有使用乾電池的背心等，實在多不勝數。</p><p>發熱背心最靈活</p><p>VolcamcHeat發熱背心，以先進物料製造，質料軟熟富彈性，傳熱速度快。每邊袋位只需插入3粒2A電池便可使用，方便靈活，分別有大中小尺碼。&#13;<br> 原價：$999　特價：$798(g)</p><p>毛毛腳套軟熟夠暖</p><p>BeurerTW20發熱腳套，27×30cm，有2段溫度調校，腳套的圍邊和內部均是軟熟纖維毛，插掣後15分鐘便會開始感覺到暖意。&#13;<br> 原價：$400　特價：$380(f)</p><p>發熱墊10分鐘變暖</p><p>BeurerTM20發熱墊，50W用電量，有兩個溫度以供選擇。體積為30×40cm，全身任何部位都適用。棉質墊套可除出清洗，暖墊約10分鐘便會熱，輸暖快捷。&#13;<br> 原價：$283　特價：$255(f)</p><p>暖餅暖足3小時</p><p>意大利Ardes暖餅，只要約4分鐘的充電時間，待充電指示燈熄滅便可取出。足夠保暖達3小時之久，另有防熱棉套包裹暖餅以防燙傷，絕對是最慳電抵用之選。&#13;<br> 原價：$320　特價：$304(f)</p><p>肩頸暖袋經濟環保</p><p>白元微波爐加熱暖袋，專門給頸肩部位使用。暖袋的形狀設計，用於頸及肩膀部位Fit到漏，放入微波爐叮熱2分半鐘就可保暖30分鐘，另附暖袋套，方便清洗又可重複使用。&#13;<br> 售價：$99.9(c)</p><p>安全暖袋送公仔套</p><p>白元PP公仔微波爐加熱暖袋，只要把啫喱軟墊加熱2分鐘，保暖時間便可長達約2小時。附有雙重安全保險袋設計，重送埋可愛PP公仔暖袋套。&#13;<br> 售價：$125(c)</p><p>售賣點：</p><p>(a)銅鑼灣city'super　25062888　銅鑼灣時代廣場B1地庫&#13;<br> (b)尖沙嘴city'super　23758222　尖沙嘴海港城3樓3001號舖&#13;<br> (c)黃埔吉之島　26276688　黃埔花園第五及六期地面及地庫一層&#13;<br> (d)康怡吉之島　28846888　鰂魚涌康山道2號康怡廣場南&#13;<br> (e)Trendyland　27449633　長沙灣廣場第2期5樓&#13;<br> (f)WingonPlus　27106288　彌敦道345號永安九龍中心&#13;<br> (g)西田百貨　26941111　沙田新城市廣場3期2樓&#13;<br> (h)千島葯坊　28314816　銅鑼灣崇光百貨B2地庫</p></body></html>