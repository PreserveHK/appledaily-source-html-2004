<html><header><meta charset="utf-8"><title>數碼影音：首部內置扭寧鏡頭PMP<br>變20GB數碼相機</title></header><body><h1>數碼影音：首部內置扭寧鏡頭PMP<br>變20GB數碼相機</h1><p>雖然最近有好多新款PMP（PortableMultimediaPlayer）推出，不過功能一般都大同小異，而買家嘅主要用途亦不外乎睇相、睇片以及儲存大量資料用途，簡單講就係以「睇」為主。最近Rollei繼推出MP3機後，踩埋入PMP界，推出es1020G，最特別係率先將鏡頭內置喺PMP內，影相睇相一手包辦，令es1020G再唔係PMP，應加多個R（Recorder），即係PMRP，重要有成20GB任你影！&#13;<br>&#13;<br>記者：許福合　攝影：黃子偉　ImageGirl：Zoe</p><p>PROFILE</p><p>容量：20GB&#13;<br> 屏幕：3.5吋&#13;<br> 播放格式：MPEG4/AVI/DivX/XviD/ASF/MP3/WMA/JPG/BMP/GIF&#13;<br> 電源：內置鋰電&#13;<br> 介面：USB2.0&#13;<br> 鏡頭：130萬像素&#13;<br> 體積：116×78×23mm&#13;<br> 重量：220g</p><p>其實將影相功能結合PMP，之前都有機種出過，不過方法就係使用外加鏡頭方式，既唔實際又麻煩，事關一般PMP體積有番咁上下，要再外置鏡頭，就好似托住部大DV機出街一樣，最重要是兩機加埋價錢高得嚇人（早期要六千幾蚊），所以es1020G一推出，相信可令之前猶豫嘅人心動！</p><p>130萬像素鏡頭</p><p>es1020G內置鏡頭設於機身頂上方，可供用家拍攝130萬像素相片，備有4倍數碼變焦，雖然解像度暫時未追得上全職數碼相機，不過以一個增值功能來講，已經相當唔錯，而鏡頭更非一般固定設計，而係可以作270o轉動，基本上前後都拍得到，影人自拍皆可！另外轉入拍攝功能後，亦備有多種拍攝模式，方便用家拍出唔同效果；鏡頭同時亦可以拍攝數碼影片（最高640×480，15fps），可以話動靜皆能。機背後面3.5吋LCD更出奇地靚，從光位到暗位，亦相當Detail，一樣睇得好清楚，不過光度略為不足，室外使用時就要留意！筆者將拍得相片傳回電腦，發覺質素雖然未及真正數碼相機，不過已經比一般頂級影相手機好，而且拍片質素及反應亦高一級，最可惜係未設有閃燈功能，略為輸蝕，希望下一個升級版本能有所改善。</p><p>20GB容量任你拍</p><p>PMP最基本特徵要有高容量儲存，es1020G就內置一個20GB硬碟，可將大量拍下相片同影片儲存下來，而機身上雖然仍未設有記憶卡槽，不過可經USB接駁數碼相機及電腦，將相片傳送過來儲存及欣賞，es1020G本身還提供有相片修輯功能，可將相片變成黑白、藍/紫調、負片等多種效果，各位影完相就立即替相片作「最後」處理，相當好玩！當人多嘅時候，連3.5吋芒都唔夠用，就可直駁電視，將影像輸出至電視上欣賞，相片格式連BMP同GIF一樣可照播。戶外使用時甚少要擔心電池問題，叉足電可連續播放9個鐘，點玩都夠Power。</p><p>即錄MPEG4夠方便</p><p>錄播MPEG4亦係es1020G重點功能之一，能錄製電視節目，甚至作定時預校錄影，相當方便！而跟機更會有軟件附送，用家可輕易將DVD/VCD等影片轉換為MPEG4格式，方便下載到es1020G隨時欣賞，一部es1020G就約可儲存到80個鐘MPEG4影片。講到睇戲，音效亦係es1020G強項之一，原來機身內置有雙喇叭設計，支援立體聲播放，令音效更具電影感。另外當然唔少得MP3/WMA音樂播放、FM廣播錄播，而播放MP3時，更可同時編輯歌詞，與音樂同時播放，隨時都可大玩卡拉OK！</p><p><br> &#13;<br> 查詢電話：29262320（捷成洋行）</p><p>播片機勝在實用</p><p>PMP愈來愈多人用，體積縮細而屏幕加大，雖然被硬碟機所限，唔能夠好似一般行FlashMemory嘅MP3機咁纖巧，不過勝在容量特大，實用性強得多！</p><p>MPM-202一按即錄</p><p>NHJ嘅MPM-202，最特別係設有機座同遙控器，上面就更設有即一按即錄鍵，錄影就最方便，唔使下下經電腦咁麻煩。&#13;<br> 規格：60GB、3.5吋芒、MPEG4/JPEG/MP3/WAV&#13;<br> $4,998（a）</p><p>PMP-140內置收音機</p><p>iriverPMP-140有個靚芒之餘，功能都好齊全，包括收音機功能等，就算聽厭咗MP3，都隨時可轉換口味。&#13;<br> 規格：40GB、3.8吋芒、MPEG4/XviD/MP3/WMA&#13;<br> $4,580（b）</p><p>ZenPMC名牌OS</p><p>CREATIVEZenPMC同一般PMP最大分別，係用上微軟套《WindowsMobile》系統，聽歌睇戲都係用《MediaPlayer》。&#13;<br> 規格：20GB、3.8吋芒、MPEG4/MP3/WMA&#13;<br> $3,998（c）</p><p>AV420流線機身</p><p>ArchosAV420喺芸芸PMP中，外形算係唔錯嘅一部，體積亦較為纖薄輕巧，功能又齊全，正係內外都咁好睇！&#13;<br> 規格：20GB、3.8吋芒、MPEG4/MP3/WMA&#13;<br> $5,480（d）</p><p>SSF-M2機仔細細</p><p>JNCSSF-M2係同類機種中，相對都比較細小，雖然容量只得512MB，相對較少，不過勝在攜帶上方便不少。&#13;<br> 規格：512MB、3.5吋芒、MPEG4/MP3&#13;<br> $2,590（e）</p><p>SSF-M20外置鏡頭</p><p>JNCSSF-M20可以話第2代外置鏡頭機種，鏡頭組件細得多，一插即可影相，再儲存至PMP內，功能實用。&#13;<br> 規格：512MB、3.5吋芒、MPEG4/MP3&#13;<br> $2,890（e）</p><p>查詢電話：</p><p>（a）NCCAsia（26191889）&#13;<br> （b）iriver（25582166）&#13;<br> （c）CREATIVE（23312930）&#13;<br> （d）捷成洋行（29262320）&#13;<br> （e）JNC（21519299）</p></body></html>