<html><header><meta charset="utf-8"><title>　　董家派對 - 李八方</title></header><body><h1>　　董家派對 - 李八方</h1><p>老董呢兩日俾立會嘅沙士報告搞到一頭煙，楊永強同梁智鴻先後辭職，不過董伯伯噚晚仍然出席洲際酒店嘅派對，皆因佢妹妹金董建平獲頒2004年萬寶龍國際藝術贊助大獎，表揚佢喺促進香港、大陸以及海外當代中國視覺藝術文化交流上嘅熱忱。&#13;<br> 董建平領獎嗰陣十分激動，特別多謝佢已故父親、船王董浩雲教佢做人一定要有目標。噚晚除咗董家之外，好多名人都有嚟捧場，包括董家好友周凱旋、胡應湘、廖本懷、何超瓊以及魯平媳婦姚珏，人人都唔講政事，只有何小姐話，身為CEO，佢覺得政府成日換高層唔係幾好。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>