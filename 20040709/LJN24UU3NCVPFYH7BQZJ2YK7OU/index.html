<html><header><meta charset="utf-8"><title>小小驚奇冇驚奇 - 左丁山</title></header><body><h1>小小驚奇冇驚奇 - 左丁山</h1><p>小記者睇中央政策組顧問（即智囊）練乙錚嘅電郵，通知老友記佢已經冇得再做落去（Ihavebeenaskedtotakeleave...）。電郵之中有一句：「Thiscomesaslittlesurprisetomegiventheclimate」，《蘋果日報》譯成：「在目前政治氣氛下，事件令我不感驚訝。」另外一張報紙講成：「在當前的氣氛下，我有啲出奇。」&#13;<br> 小記者問：「兩句譯文，意思不同，一個話不感驚訝，一個話我有啲出奇，究竟邊個啱？」照睇就應該《蘋果》啱，不過《蘋果》自己加插「政治」在氣氛之上，係原文所無，有啲多餘噃。當然climate唔係指𠵱家嘅天氣或天文氣候，而係指氣氛、情況。目前嘅氣氛，當然係指政治氣氛啦。唔可以話《蘋果》錯得晒，但左丁山認為繙譯之時，不可加插帶有詮釋性嘅字句，讓讀者自己探索，豈非更好？&#13;<br> Thiscomesaslittlesurprise就係指不感意外、冇驚奇。如果寫成Thiscomesasalittlesurprise，加個a，意思就唔同晒，即係有小小驚訝，有啲出奇咁解。&#13;<br> 再寫落去，就係在古德明隔籬班門弄斧，不如請佢「老人家」解釋好過。有一位仁兄問李純恩：「古德明老先生有冇七十零歲？」李純恩為之哈哈大笑，因為佢與古德明係同年代嘅人，想唔到有人以為古德明已經係古稀之年。呢種錯覺，大概係從古德明嘅文章（發表於蘋果論壇版）而來。古先生擅寫歷史故事，以史為鑑，以昔諷今，𠵱家啲小朋友唔識中國歷史，大朋友唔熟古代典籍，博學如古德明嘅，重唔係耆英長者咩，所以有此誤會。</p></body></html>