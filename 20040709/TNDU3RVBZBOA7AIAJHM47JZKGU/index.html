<html><header><meta charset="utf-8"><title>衰歐國盃要喺奧運補償<br>球驗客手記：意國召3大國腳挺軍</title></header><body><h1>衰歐國盃要喺奧運補償<br>球驗客手記：意國召3大國腳挺軍</h1><p>意大利奧運足球隊初步成形，三個超齡球員名額，分別落喺三位有份踢歐洲國家盃嘅球員身上，就係門將保方、後衞費拉利及前鋒卡斯辛奴。&#13;<br> 我求大俠一見呢個名單，即刻浮現出意大利奧運足球隊奪得金牌場面；原因佢哋二十一歲以下國家隊，剛剛至贏得二十一歲以下歐洲國家盃冠軍，實力已有番咁上下，𠵱家再加埋呢幾件一隊猛將，邊夠你玩呀？&#13;<br> 原本佢哋重黐線，諗住唔要卡斯辛奴要托迪㖭，但最後決定留番托迪嚟打九月嘅世界盃外圍賽。不過𠵱家佢哋都好強，唔通喺歐洲國家盃失意，就想喺奧運攞番啲補償？<br> &#13;<br> <spanclass>愛華頓打人情牌為留朗尼軟硬兼施 &#13;<br> 愛華頓為咗留住新星朗尼，軟硬兼施，除咗出動一份周薪五萬鎊嘅五年合約，重打埋人情牌。佢哋領隊莫耶斯話朗尼有今日，全靠佢哋肯畀機會；如果朗尼想報答佢哋，留隊就得。但我求大俠認為，如果朗尼有心走，愛華頓做乜都冇用，不如諗吓點利用賣朗尼換返幾千萬鎊好過。<br> &#13;<br> <spanclass>新帥瞓覺諗住紅軍賓尼迪斯老婆爆料 &#13;<br> 利物浦新領隊賓尼迪斯個老婆蒙絲日前就話，賓尼迪斯好高興可做紅軍領隊，所以連瞓覺嗰陣時都猛咁講紅軍嘅嘢，例如係排乜嘢陣同買乜嘢人咁，搞到佢冇覺好瞓。賓尼迪斯咁重視呢份工，對紅軍球迷係喜訊，希望佢可搞好紅軍，嚟緊同曼聯、阿仙奴同車路士爭一日之長短。</spanclass></spanclass></p><p><spanclass>巴基願留隊助升班列斯球員鳥獸散 &#13;<br> 列斯喺降落英甲後鳥獸散，羅賓遜、阿倫史密夫、麥法尼、米拿、維杜卡、馬迪奧、韋確斯同班比都離隊，但巴基話想留隊幫隊波打返上英超。我求大俠好欣賞巴基咁有心，不過以列斯𠵱家嘅實力，等同天方夜譚。列斯負債纍纍，巴基人工唔平，如果佢想幫手，不如走好過。<br> &#13;<br> <spanclass>迪西里落班真識揀向些路迪送秋波 &#13;<br> 蘇超聯些路迪話畀車路士放棄嘅三十五歲法國後衞迪西里送秋波。迪西里都幾識揀，一來蘇超聯水準較低，啱佢呢啲走下坡嘅球員踢；二來些路迪係蘇格蘭冠軍，即係佢重有機會踢歐冠盃。但話時話，格拉斯哥天氣凍，生活又冇倫敦咁多姿多彩，我求大俠真係擔心佢頂唔住。</spanclass></spanclass></p></body></html>