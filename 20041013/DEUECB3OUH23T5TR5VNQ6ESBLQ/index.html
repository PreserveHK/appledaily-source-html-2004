<html><header><meta charset="utf-8"><title>《新聞日日睇》 - 李純恩</title></header><body><h1>《新聞日日睇》 - 李純恩</h1><p>坐車經過廣州電視台，見到一塊好大的廣告牌，大字寫着《新聞日日睇》，旁邊有個男人，頭頂已禿，穿一身繡着大金錢的唐裝，模樣有點像舊社會的財主，要是在「文革」年代，首先抓出來遊街示眾的，都是長成這樣子的。現如今，都精神百倍地印在廣告牌上，身旁簽了個名，叫「張揚」，不用說，就是這個節目的主持人了。&#13;<br>半夜靠在酒店床上看電視，拿着遙控器亂㩒，就㩒到了廣州電視台的頻道，正在播《新聞日日睇》，見到這位張揚。&#13;<br>他是用說書的形式講一天新聞，夾敍夾議，手裏拿着一枝又粗又大的道具鉛筆，連說帶比劃：</p><p>「今日有單新聞，話喺尋晚廣州市一間大牌檔發生開槍斬人事件。尋晚有幾個食客喺嗰間大牌檔消夜，突然走入四個男人，身材一樣高矮，全部着黑色短袖T恤，入到舖頭，招呼都唔打，即刻從身上掹出利刀，對住班消夜客就劈，一時間亂晒大龍，班人四散咁走，嗰四個男人，又掹出槍嚟，砰砰砰，追住啲消夜客就打，其中一個大髀受傷，撲咗一撲，但最後都掙扎走甩咗……廣州市嘅治安真係好令人擔心！𠵱家又會消消吓夜，忽然之間開槍劈友。我哋係唔係唔應該再高唱乜嘢『犯罪率明顯下降』咁嘅贊歌，有關部門真係要認真對待……大牌檔係平民食肆，由呢件事可以睇到，不單有錢佬要善良，窮人更加應該善良，因為善良，本來就係我哋窮人嘅本質嚟㗎……」&#13;<br> 節目很長，中外新聞都講，還將之歸類，有的歸「麻煩類」，有的歸「親情類」，半夜三更，聽個講古佬講新聞，口水不斷，指東打西，娛樂性十足，比甚麼戲劇節目都好看。</p></body></html>