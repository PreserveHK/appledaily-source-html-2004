<html><header><meta charset="utf-8"><title>紅酒假年份 - 左丁山</title></header><body><h1>紅酒假年份 - 左丁山</h1><p>《蘋果》獨家揭發冒牌「蓆夢思」床褥，內藏發霉禾稈草、碎布料，實在嚇親人。雖然「平嘢冇好，好嘢冇平」呢句俗語唔係百分百啱得晒，但若然見到一件同樣牌子嘅貨，一件賣三萬、一件賣五百嘅話，大家真係要諗清楚，點解價錢相差咁大？喺香港開連鎖店賣假貨，直情破壞香港聲譽，殘害香港根基，一定要依法懲辦至得。</p><p>賣假貨，祖國無奇不有。假陽澄湖大閘蟹，年年推出市場；假米酒，飲死人，時有所聞。想唔到嘅，係紅酒都有假貨，以○○、○一年葡萄製造九二年紅酒。十月八日《亞洲華爾街日報》「文化思想」版有一篇文章講China'sScandalinaBottle，內容相當有趣。話說○三年五月，中國有名嘅酒評家試酒，試飲「華夏長城一九九二」（HuaxiaGreatWallCabernetSauvignon）（售價三十二美元），一位名家SusieWu好有懷疑，佢認為此酒唔係用來飲嘅，而係用來煮餸嘅，而且葡萄味似○○、○一年，一定唔係九二年。○三年九月，SusieWu帶咗一瓶九二年長城、一瓶九三年Changyu，飛去巴黎做「碳十四」測試。結果呢？九三年Changyu係九八至○一年之間生產嘅，得獎嘅九二長城係○○至○二年嘅產品。SusieWu話：「中國紅酒，早過九八年嘅，大部份係假貨！」&#13;<br> 驚未？飲中國紅酒，分分鐘買到假嘢。中國一年生產三億四千萬公升葡萄酒，中國根本冇咁多葡萄收成，中國牌子索性輸入智利、阿根廷、法國生產嘅最平價酒，貼上中國牌子就話中國製造！經SusieWu揭發後，長城與Changyu嘅新酒索性唔寫年份喎。</p></body></html>