<html><header><meta charset="utf-8"><title>　　馬時亨兩女相伴倍風騷 - 李八方</title></header><body><h1>　　馬時亨兩女相伴倍風騷 - 李八方</h1><p>噚日係父親節，八方問財經事務局局長馬時亨有冇特別慶祝，點知佢話：「對我嚟講日日都係父親節。」&#13;<br> 原來馬仔個大女已經學成回港，準備九月開始一邊同人補習，一邊喺港大修一個教育博士學位；而個細女就喺美國讀完大一，剛剛返港度假，兩個女都喺身邊，唔怪得馬仔咁風騷。&#13;<br> 不過馬仔最開心係上星期，民主派罕有轉做保皇黨，所以可以成功修訂已經拖咗四年嘅稅收法例；漏洞堵塞後，稅務局局長劉麥懿明話可追收番六十七億，條數都唔細，馬仔今次靜靜雞搞單大嘢，真正係「悶聲發大財」，睇怕班商家佬以後都要提防馬局長出招啦。&#13;<br> 另外馬仔嗰日喺記協周年晚會笑自己好似打高球，一開波第一棍就打出界，以後要憑鬥志急起直追。八方覺得馬仔呢個細路成熟咗，自從「仙股風暴」佢頭耷耷認錯，咁耐重學識自嘲，對於中國人來講，簡直係神迹。&#13;<br> （圖）馬時亨近來似乎成熟咗。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>