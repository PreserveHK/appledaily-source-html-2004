<html><header><meta charset="utf-8"><title>愛心大使手記：捐款支持愛心月餅行動</title></header><body><h1>愛心大使手記：捐款支持愛心月餅行動</h1><p>每逢過時過節，家家戶戶都忙於買各式各樣嘅應節食品，或者計劃同家人一齊食飯慶祝，但唔少獨居老弱同大使講，過節都係同平時一樣咁過，冇錢慶祝。&#13;<br> 一如往年，蘋果日報慈善基金早喺上個月初展開「蘋果愛心月餅2004」行動，募集善長仁翁捐款，資助非牟利社會服務機構購買月餅送畀貧窮家庭。呢個月二十八號就係中秋節，好多獨居綜援長者同大使呻：「莫講話冇人同我慶祝，就算連自己想買個月餅食應吓節都冇錢呀，一個月餅要三、四十蚊，等於幾日買餸錢，根本花費唔起。」<br> &#13;<br> <spanclass>機構申請創新高 &#13;<br> 過去幾個禮拜，大使忙於家訪長者之外，又不停接獲機構提出申請，真係接到手軟。話說月餅申請喺上個月尾已經結束，大使發現今年總共有八十間機構提出申請，索取多達三萬二千三百多個月餅，淨係呢兩個數字已經打破「愛心月餅專戶」歷年嘅紀錄。&#13;<br> 由於申請機構實在太多，連日來大使都埋首計劃有關安排，預計九月中會個別電話通知機構以及獲贊助月餅嘅數量，請大家耐心等候。&#13;<br> 數數手指，以每個月餅慈善價為十五蚊計起，如果要滿足晒所有機構嘅申請，今次起碼要四十八萬幾先夠找數，大使喺度再次呼籲各位善長仁翁慷慨解囊，希望大家在慶祝佳節嘅同時，亦不忘關懷獨居老弱，令佢哋有機會品嘗月餅應節。&#13;<br> 「蘋果愛心月餅專戶」捐款編號：C0640&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>