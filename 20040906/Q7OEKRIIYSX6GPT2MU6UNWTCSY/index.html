<html><header><meta charset="utf-8"><title>　　孫助理教編輯起標題 - 李八方</title></header><body><h1>　　孫助理教編輯起標題 - 李八方</h1><p>假日睇《信報》，發現民政事務局局長政務助理孫玉菡寫咗封信去該報讀者版，澄清胡漢清喺「紀念鄧小平百歲誕辰」座談會上嘅言論，重話《信報》條標題「責港不立23條　胡漢清被喝罵」並不能反影胡漢清嘅發言內容。&#13;<br> 呢位孫助理，將來一定仕途無限，肯定既得何志平局長歡心，又得胡大狀青眼。而且佢必定效率奇高又十分勤力，做妥晒局內大小事務，唔係點有咁多時間寫信去報館教編輯起標題？&#13;<br> 呢個政府，實在令人歎為觀止。ICAC去搜報館，警方派啲卧底捉蟋蟀，堂堂O記就去捉紅蟲。幾隻搖蚊玩謝兩個署，申訴專員又話要去查埋一份。上至特首辦下至大局小署，事無大小不忘寫信畀傳媒「解釋澄清」。你話香港唔係處於太平盛世無事可做，佢哋點有咁得閒？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>