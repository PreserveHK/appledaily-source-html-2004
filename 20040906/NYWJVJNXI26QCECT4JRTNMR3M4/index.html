<html><header><meta charset="utf-8"><title>半個鐘片段網上免費睇<br>華仔個唱遭盜錄大怒告官</title></header><body><h1>半個鐘片段網上免費睇<br>華仔個唱遭盜錄大怒告官</h1><p>劉德華近日正在紅館舉行演唱會，但竟遭不法之徒非法盜錄，並將一段長半小時的剪輯片段放到一個報道亞洲娛樂新聞的日本網站上，免費讓網友收看。華仔得悉事件後大表震怒，揚言會採取法律行動追究，並希望觀眾能夠自律。</p><p>劉德華自上周二起在紅館舉行一連十五場的「劉德華VISIONTOUR香港演唱會2004」，雖然每晚演唱會前都有廣播說明禁止任何未經許可的拍攝及錄影，而香港法例亦定明任何盜錄及盜版行為均屬違法，但本報昨日卻發現一個日文網站竟公然將在華仔首場個唱中偷拍的片段放在網頁上，供網友免費收看。華仔得悉此事後大表震怒，並明言將採取法律行動追究責任。&#13;<br> <br> <spanclass>標榜最新&#13;<br> 睇足兩造型五首歌 &#13;<br> 這個名為AEICTV的日文網站（www.aeic.tv），標榜專門介紹亞洲娛樂情報，昨日所見，網頁頁首便大字標題介紹華仔的演唱會現正在香港舉行，又指網站是全世界率先讓網友欣賞華仔個唱的精華，只要點擊介紹圖，網友便能看到一段在演唱會現場偷拍、長達二十八分九秒的個唱剪輯片段，其中包括華仔穿着踢死兔龍袍站在火海中的開場表演及他以紅衣將軍造型大唱流行曲的部份，網友起碼可以看到華仔獻唱五首歌。依片段的畫面看來，偷拍者應坐於四百元門票的觀眾席上。&#13;<br> 而除了華仔現正舉行的個唱外，網站還上載了「陳小春夜生活演唱會」、「女子十二樂坊奇跡香港音樂會」、去年的「高妹梁詠琪FUNNYFACE演唱會」及陳奕迅的「THIRDENCOUNTEREASONCHAN」等現場偷拍片段。據網站資料顯示，該日文網站乃由一間位於尖沙嘴的公司負責。</spanclass></p><p><spanclass>防不勝防&#13;<br> 希望觀眾自律守法 &#13;<br> 對於個唱盜錄畫面被公然放在網上一事，華仔經理人公司發言人譚小姐昨日對此十分震驚及不滿，更已即時找人查看該網頁，而華仔得知此事後亦非常生氣，但因他要專心為個唱演出，故將此事交由公司處理。譚小姐說：「好離譜，雖然條片質素好差，但盜錄係犯罪行為，我哋一定會採取法律行動追究，禁止個網頁繼續播條片，亦希望每位入場觀眾都尊重法律同紅館嘅規則。」&#13;<br> 問到是否因保安不夠嚴密故難以遏止盜錄情況？譚小姐說：「𠵱家情況係防不勝防，因為手提電話同相機都可以拍片，試過有工作人員走埋去阻止人用相機拍片，個觀眾堅持話佢只係影相，我哋冇辦法逐個觀眾睇到實，但點都要加強保安同工作人員去巡邏，但最重要都係觀眾自律。」&#13;<br> 此外，前晚華仔演出第五場個唱時，張兆輝、苗僑偉及黃日華均帶同家人捧場，而奧運前跳水金牌得主熊倪則與葉璇結伴往欣賞。&#13;<br> 而前晚乃黃日華生日，安哥部份時，華仔臨時邀請苗僑偉、黃日華、張兆輝及楊天經上台，表示要為黃日華舉行一個萬人生日會，又叫黃日華站到升降台上要把他升上高處，豈料日本控制師不明白華仔的要求，黃日華即表示他的女兒懂日文，可讓她代為溝通，華仔即笑說：「你唔好用你個女嚟大我，我𠵱家冇女，點同你比。」</spanclass></p><p><spanclass>好友生日&#13;<br> 為黃日華圓紅館夢 &#13;<br> 苗僑偉即問華仔是不是想比較？見在場歌迷起哄，華仔即扮可憐說：「唔比得㗎，我輸梗，佢兩個成日晒幸福，我又冇老婆冇女，點同人比？大家真係唔好信啲八卦周刊呀，我未結婚又未生女，嗰個唔係我個女嚟㗎，有我一定公開同大家講。」&#13;<br> 黃日華其中一個生日願望是在紅館開個唱，華仔便即席與他合唱《浪子心聲》，滿足了好友的願望。黃日華說：「以前我同阿苗喺訓練班，老師話我哋兩個係歌王，一開聲唱歌就人心惶惶，雞飛狗走。」不過二人合唱後仍博得全場掌聲。事後黃日華又表示要祝華仔早日成家立室，早生貴子，華仔則說：「我一定有機會同你哋比，第日我啲仔女細過晒你哋嗰啲，到時佢哋叫你哋做老嘢。」&#13;<br> 採訪：蔡如玉&#13;<br> 攝影：陳志嵐</spanclass></p></body></html>