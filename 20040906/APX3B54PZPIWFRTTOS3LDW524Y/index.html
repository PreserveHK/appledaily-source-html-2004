<html><header><meta charset="utf-8"><title>　　梁文道突擊霍震霆 - 李八方</title></header><body><h1>　　梁文道突擊霍震霆 - 李八方</h1><p>文化人梁文道離開商台重返牛棚冇耐，已搞掂個大project，就係聯同港大向今屆立法會選舉候選人發出關於制訂香港文化政策嘅問卷調查，調查重會諮詢公眾對立法保障言論自由、設立公眾電台頻道、開放大氣電波等意見，結果今日公布，同時會搞個論壇邀請候選人辯論文化政策立場。&#13;<br> 道長話呢個論壇應該係本屆選舉唯一討論文化政策嘅場合，好可惜文化界候選人霍震霆唔出席，只有另一候選人林漢堅唱獨腳戲，道長好勞氣咁話兩星期前已聯絡霍震霆，不過霍公子拖拖拉拉始終唔肯到場，佢話文化界人士唔排除日內搵機會「突擊」霍公子。&#13;<br> 霍震霆辦公室發言人話霍公子近日事忙，加上奧運金牌選手來港嘅事，諸事纏身連拉票都唔得閒，重邊有時間去論壇咁話喎！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>