<html><header><meta charset="utf-8"><title>　　馬場食晏㷫過輸錢 - 李八方</title></header><body><h1>　　馬場食晏㷫過輸錢 - 李八方</h1><p>馬季開鑼，沙田場中又見番大班老友。今季馬會致力爭取多做「生意」，宣傳做得好好，頭兩個月重免費畀會員帶來賓入場，目的都係想多啲人嚟玩。好似第六場叙賢會隻「紅玫瑰」贏出，就成二十人一齊去拉頭馬，小吉方黃吉雯重着到一隻雀咁去影相。你話如果個個馬主咁熱心，夏佳理主席就唔使咁傷腦筋。&#13;<br> 不過，會員呼朋引伴入場，可能一次過。噚日在紫荊廳百合廳食晏嘅馬迷，就非常勞氣，唔係因為頭四場爆冷冇錢收，而係未開場叫嘅餸第四場跑完都未有得食，請嘉賓嚟嘅會員面都懵埋。點解會咁失禮？第一日當然係原因，更主要嘅就係啲夥計人手不足做到氣咳囉。&#13;<br> （圖）方黃吉雯（右）着到靚一靚拉頭馬。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>