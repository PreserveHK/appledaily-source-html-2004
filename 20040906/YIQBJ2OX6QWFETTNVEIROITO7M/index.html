<html><header><meta charset="utf-8"><title>　　黎明前最黑暗投票日進入倒數 - 李八方</title></header><body><h1>　　黎明前最黑暗投票日進入倒數 - 李八方</h1><p>剩番六日，就到立法會投票大日子。抹黑、謊言、圍剿、謾罵，只係為咗一報連續兩年七一大遊行嘅刻骨仇恨；叫囂、造謠、獰笑、詛咒，只係不擇手段將一啲異見人士踢出局。&#13;<br> 幾個月以來，睇夠、受夠、忍夠。到咗下星期日，就係香港人齊齊行出嚟用選票反擊嘅重要時刻。選邊個，唔選邊個，港人毋須任何家長指指點點，信邊個，唔信邊個，選民嘅眼睛亦係雪亮。邊啲係一心為香港、長期辛勞犧牲嘅君子，邊啲係隨風擺柳，將「愛國愛港」用來做遮醜布嘅小人，毋須多講，亦不必解釋，全港三百幾萬選民，心中有數。&#13;<br> 抹黑與誹謗源源不斷，情緒化人身攻擊五十年不變，香港嘅社會生態，愈嚟愈似文革，係邊啲人搞起，邊啲人有組織有系統咁策劃，香港人心智日漸成熟，眼中亦黑白分明。</p><p><spanclass>用選票作反擊 &#13;<br> 左嘴齊齊施放墨汁，將香港搞到好似一個八爪魚缸。佢哋嘅強項就係顛倒黑白，挑撥是非，當香港人好似佢哋一樣咁白癡。不過唔怕，尚剩六日，香港人會用選票對佢哋作出反擊，話畀佢哋聽：立法會係民意機構、民主聖地，不容黑手拆爛污，將香港變為文革戰場。&#13;<br> 七年烏厘單刀嘅經濟敗局、政治亂局，更令人相信：一個由北京欽點嘅特首，加埋大半個照阿爺面色行事嘅立法會，只會令到香港一步步邁向衰退與滅亡。正因為民意無從表達，先至由北京搭喉輸血，香港先至成為中國嘅包袱。九月十二日，係香港嘅歷史性日子，香港人可以用選票向奸人、小人、廢人齊齊sayno，唔畀佢哋混入立法會，拒絕佢哋竊據議席同自己北上搵水作嫁衣裳。立法會投票儆惡懲奸，弘揚正氣，唔係搞港獨，只不過要將香港人應得嘅爭回來，完全天公地道。&#13;<br> 選舉投票進入最後衝刺，邪惡軸心重會有最後掙扎，抹黑同謾罵，會進入高潮。但，黎明前最黑暗，香港人終將會等待到黎明！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>