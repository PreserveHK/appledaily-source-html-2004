<html><header><meta charset="utf-8"><title>新聞自由為反貪護航 - 左丁山</title></header><body><h1>新聞自由為反貪護航 - 左丁山</h1><p>福建省芝麻官黃金高挑戰貪污權威，希望傳媒幫手，點知《人民日報》收聲都收唔切。𠵱家黃金高俾萬字長文批評，睇嚟都怕會冇得撈，走入絕境。另外，霍英東夠巴閉啩，堂堂國家領導人級數，但係一樣俾啲貪官搞到一棟都冇，忍氣吞聲十數載。睇吓霍英東基金會顧問何銘思發表於《信報》嘅文章，愈睇愈驚。如果霍英東都俾一個小小南沙書記糟質，其他富豪點會唔乖乖哋雙手奉上金銀珠寶，先至可以在內地投資發達。&#13;<br>唔怪得中貿林自七八年開始上大陸做生意，至今好似仍然係中產階級，遲佢十幾年入去嘅，已經家肥屋潤，因為人哋識得向有關人士提供金銀潤滑劑吖嘛！</p><p>反貪污，必須利用公眾力量，用輿論嚇怕意圖行賄受賄之人，令佢哋嘅所作所為，見光死，世界之大，無地容身，即使過得骨，後人亦覺羞恥。如果淨係靠反貪機關（如香港廉署）去做，傳媒噤若寒蟬嘅話，個反貪污機關都可能瓜埋。呢一點，希望香港廉記可以認識清楚，唔好以為香港有今日之廉潔，淨係靠晒廉記，而自由傳媒冇功勞。黃鴻超係律師，點都算係有識之士，應該諗清楚，為咗行政方便傷害新聞自由嘅話，會產生甚麼不良後遺症，有害於反貪污，有害於廉署嘅工作。&#13;<br> 福建嘅黃金高如無傳媒支持，唔會再企得幾耐。南沙第一任書記、番禺政協主席梁柏楠俾公安拉咗，外界不知道，直至今年七月七日，廣州各大報（當然係得到上級領導授意啦）同時刊登梁柏楠嘅貪污材料，相信何銘思呢位老愛國都唔會下筆為文揭露梁柏楠向霍英東作威作福。記住，沒有新聞自由，就沒有反貪污。</p></body></html>