<html><header><meta charset="utf-8"><title>股壇瀏覽器：零售股業績靚爆鏡</title></header><body><h1>股壇瀏覽器：零售股業績靚爆鏡</h1><p>期指結算，淡友早市一度將大市壓至12038，午後似乎放軟手腳，大市跌幅收窄，收報12116，跌78點，成交不足100億元。值得注意是，市場對標普調高本港展望評級未有即時反應，但唔代表今日都冇反應。&#13;<br> 大部份人估美國月底加息，但阿虎有位外滙業朋友話，美國財赤嚴重，布殊政府唔會畀格老大幅加息，佢估計6月可能唔加息，甚至今年內都未必加息，務求讓美國經濟再熱一些。但阿虎則好懷疑格老係咪咁諗，市場又會否接受。噚日議息前大部份地產股腳軟，新地（016）跌1.6%，恒地（012）跌1.5%，長實（001）跌1.3%。<br> &#13;<br> <spanclass>堡獅龍派送不俗 &#13;<br> 零售股堡獅龍（592）公布末期業績，又係正到爆，虧轉盈賺1.18億元，派末期息6仙，另1送1紅股相當不俗，可惜此股平時成交唔多，好難炒。&#13;<br> 噚日香港熱到爆炸，部份地區氣溫高達37度，比天文台預測最高33度重要高，有生產冷氣機嘅廣東科龍（921）原本跟住大市下跌，但好快就收復失地，平收2.675元。噚日見摩根大通密密收集，唔通佢預期華南酷熱天氣會持續好耐，所以睇好科龍？&#13;<br> 平安保險（2318）保薦人高盛又有新作，就係保薦隻太平洋航運（2343）上市，每股定價2.20-2.90元，預測PE5.5倍。&#13;<br> 牌面上看來相當抵買，而且招股規模唔算好大，集資金額約9.6-12.67億元，對高盛而言只屬碎料。但黑客話，就怕因為碎料，唔知高盛有冇咁好售後服務？&#13;<br> 阿虎</spanclass></p></body></html>