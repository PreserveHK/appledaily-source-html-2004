<html><header><meta charset="utf-8"><title>　　劉慧卿主持捉內鬼 - 李八方</title></header><body><h1>　　劉慧卿主持捉內鬼 - 李八方</h1><p>上周五民主派又開會，除咗傾吓日後喺立法會嘅合作之外，重有一個重要議題，就係由召集人劉慧卿（圖）主持捉內鬼行動！&#13;<br> 話說民主派之前開會圍片民主黨李永達，問佢點解民主黨唔肯派齊九個議員加入政制事務委員會，事後俾人爆咗出嚟，卿姐自然好㷫，重一口咬定係議員助理爆料，除咗出電郵「提醒」各人外，重致電議員叫佢哋好好管束屬下班馬仔，一時間人心惶惶，個個都情願唔去開會，以免被懷疑係間諜。&#13;<br> 八方認為卿姐既然咁肯定係助理爆料，咁最好以後唔使班助理開會，佢哋工作少咗，亦順理成章減人工，若果重有人做疏口八婆，就不如解散個會好過，等啲大口議員都唔使開會，有嘢各自執生。不過講返轉頭，民主派雖然反對行政會議有集體負責制同保密制，組織容易遭敵對勢力滲透，民主派有時都要講吓保密，唔好咁書生氣呀。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>