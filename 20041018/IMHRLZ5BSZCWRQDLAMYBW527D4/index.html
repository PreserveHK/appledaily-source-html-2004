<html><header><meta charset="utf-8"><title>　　恢復推售居屋平衡泡沫虛火 - 李八方</title></header><body><h1>　　恢復推售居屋平衡泡沫虛火 - 李八方</h1><p>何文田天光道賣地，九十四億超豪天價扑槌，有啲親中保皇人士吹噓，咁就係「經濟復甦」、「樓市回勇」嘅信心徵兆。&#13;<br> 一九九七年金融風暴，地產開始插水，中董喉舌當時敦起塊道德面孔，大罵「港英」留低泡沫經濟，並呼籲香港人應該「腳踏實地」做人，唔可以再靠揸鑊鏟炒樓炒股。&#13;<br> 七年期間，「高科技港」謊言爆破，「中藥基地」又變冇米粥。至於「環保港」，睇吓維港同大嶼山灰黑嘅天色就知。兜一個大圈，原來「經濟轉型」就即是原地踏步，輪籌買番樓。九十四億買地，睇好後市一萬蚊一呎至有得執，全民若果唔加入狂炒，又點可以推動實現萬元一呎嘅遠大目標。&#13;<br> 明年樓價，地產人士預測，會起三成五至四成。嘩，咁咪即是樓價飆升過快，好似阿董話頭，搞到成本咁高，又點可以同珠三角競爭？樓價急升，有害經濟，呢個時候，政府應該主持公道，批准房委推售居屋嘞。</p><p><spanclass>十幾萬居屋養老鼠 &#13;<br> 前年房委停售停建居屋，係基於地產經濟瓜清光。但現時形勢經已有好大改變，香港五十萬人示威遊行，中央「屍爬」自由行輸血救港，短短一年貨仔，飲食零售、酒店K場，早已百業暢旺，地產商用現金投下信心票，萬元一呎又指日可待。喺呢個時候，重勒實房委會，唔准推售居屋，無疑好唔公道。&#13;<br> 十幾萬居屋單位積壓，養緊老鼠，生晒蠄蟧蛛網，要大量公帑維修，房委會冇收入，損失超過二百億。就算你賣一幅天光道地王，收入近百億，都未夠填補房委會損失應得收入嘅一半，一來一回，數字遊戲，一樣咁老襯。&#13;<br> 所以恢復推售居屋，現時係最佳時機，不但有效平衡樓市虛火，防止炒家翻生，長遠重有助預防特區又重陷地產泡沫，三五年後又爆多一鑊，嗰陣時重死得人多。推售居屋，維護中下層利益，理性處理經濟，𠵱家係時候嘞！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>