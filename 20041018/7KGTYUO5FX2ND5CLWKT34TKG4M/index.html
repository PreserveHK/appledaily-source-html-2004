<html><header><meta charset="utf-8"><title>　　九鐵帶挈新世界 - 李八方</title></header><body><h1>　　九鐵帶挈新世界 - 李八方</h1><p>經濟復甦，樓市大旺，但新世界上個禮拜公布業績，竟然蝕大本。點解？因為集團旗下有間公司早幾年趕潮流去搞科技，結果冇錢賺重惹上官非，搞到蝕咗五十幾億。睇嚟阿純官經過呢次教訓後，會深明喺香港「LowTech撈嘢、HiTech揩嘢」嘅道理。專心去做房地產，就唔怕湊大個仔至知佢學壞。&#13;<br> 新世界會唔會否極泰來，要耐啲至知，但新世界中心就應該轉運。事實九鐵尖沙嘴支線終於落成，唔好話望佢帶旺人流，單係唔掘到個尖西爛糟糟，封到啲路好似八陣圖，就功德無量。班商戶捱咗咁多年，卒之見番一線曙光，唯一「受害者」就係班車主；個場旺番，毋須購物兩小時任泊嘅優惠，應該好快就取消。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>