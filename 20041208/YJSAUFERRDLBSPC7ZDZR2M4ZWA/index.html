<html><header><meta charset="utf-8"><title>星級名車：<br>路盲陳穎妍：積架有安全感</title></header><body><h1>星級名車：<br>路盲陳穎妍：積架有安全感</h1><p>積架最近引入了X-Type3.0SE，引擎是X-Type中最大馬力。日前陳穎妍Anita便在尖沙嘴試駕了一圈，頻讚車廂寧靜又易操控，最好的是架車大大架夠安全，因為身為一個徹頭徹尾的「路盲」，安全感在迷路時變得更重要，而自動波就令她雙手變得空閒，方便一邊揸車一邊扮靚，滿足她那停不了的姿整動作。&#13;<br>&#13;<br>記者：曾順珍　攝影：陳智良</p><p>積架最啱男人揸</p><p>Anita對積架車一向印象不錯，可能因為幾年前到美國遊玩時，租了一架粉藍色積架，覺得架車外形大但容易操控，內櫳設計又夠豪華。&#13;<br> 「我覺得積架車最啱男人揸，因為外形好成熟，女仔揸好似總有啲怪。呢架X-Type嘅軚環幾好，行車時車廂好靜，雖然外表好大，但坐入去就唔係想像中咁闊，個駕駛席亦好夠承托力。之前喺美國揸嘅時候都覺得好舒服，加埋佢有導航，可以好容易知道目的地位置，對我嚟講好方便，啱晒我呢類『路盲』。」</p><p>唔識路欲哭無淚</p><p>雖然自小在香港長大，但要揸車到不熟悉的地方，Anita便會心慌慌兼爆發「路盲症後群」。&#13;<br> 「我揸車好燥，而且經常唔識路，如果咁啱趕時間做嘢兼去一啲我唔熟悉嘅地方，我就會覺得好煩。我試過三年前有一次要到深水埗西九龍中心做司儀，雖然我已經預先睇咗地圖，但因為改晒路，所以搵極都搵唔到個地方。最慘係我不停收到電話催我到場，當時我真係好想喊，但又唔可以喊，因為一喊成個妝就會溶，所以忍得好辛苦，最後我要call的士帶路，雖然無遲到但表現當然唔好，𠵱家諗起都仍然覺得好深刻。」</p><p>轉交通燈間急化妝</p><p>人話揸車最忌一心二用，但對Anita這個貪靚鬼，揸車是一心二用的好地方。&#13;<br> 「我唔可以揸棍波車，因為我習慣揸車時化妝，每次揸車都忍唔住對住倒後鏡補妝搽唇膏，連夾眼睫毛都難唔倒我㗎！其他人見到會覺得好怪，但由細到大我都鍾意左照右照，橫掂等交通燈轉燈號，倒不如利用呢啲時間化吓妝好過！」&#13;<br> 此外，她揸車時亦愛隨心，即不大愛看路牌，及喜歡停在哪裏就哪裏，懶理是雙黃線。可是Anita認為香港車多路擠令人不耐煩，而且經常唔識路又要兼顧太多（扮靚）事情，令她近年對揸車的興趣大減，雖然樂趣少了，但對她來說可是個明智之舉。</p><p>「外形好成熟」</p><p>這架X-Type3.0SE除了擁有家族式鬼面罩外，還有電鍍防撞邊點綴車身。</p><p>「軚環幾好，車廂好靜」</p><p>座艙另類賣點</p><p>把尾排座位摺下，便可擴大尾廂空間。</p><p>其他同級房車之選&#13;<br>平治C320</p><p>一樣是V6引擎，3200cc發放218匹馬力，加上Benz一向深得民心，C-Class外形又愈來愈年輕，是以成為不少香港人的心頭好。&#13;<br> 車價：$475,000</p><p>標致607</p><p>3000ccV6引擎可輸出210匹馬力，配上4前速Tiptronic-SystemPorsche波箱，是以行車有力暢順，而且設備豪華，是架舒適的高級房車。&#13;<br> 車價：$399,000	</p><p>JaguarX-Type3.0V6SEProfile</p><p>引擎：2967ccV6&#13;<br> 馬力：231ps/6800rpm&#13;<br> 扭力：28.4kgm/3000rpm&#13;<br> 傳動：5前速自動波&#13;<br> 輪胎：225/45R17P-ZeroTyres&#13;<br> 尺碼：4672×2003×1392mm&#13;<br> 懸掛：（前）麥花臣支注（後）多連桿&#13;<br> 制動：（前）透氣碟（後）碟式&#13;<br> 軸距：2710mm；車重：1595kg&#13;<br> 0-100公里：7.5秒&#13;<br> 極速：230km/h&#13;<br> 車輛提供：積架汽車（25200989）</p></body></html>