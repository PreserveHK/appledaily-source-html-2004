<html><header><meta charset="utf-8"><title>法國百萬像素通訊兵<br>X8靚喇叭聲震四方</title></header><body><h1>法國百萬像素通訊兵<br>X8靚喇叭聲震四方</h1><p>嚟自法國嘅SAGEM（新俊），旗下手機一早已經玩Hi-Fi鈴聲，但係MP3鈴聲先係今期至熱，所以今次呢部My-X8，就一於同你玩埋MP3；做鈴聲同播放機只係份內事，質素先係重點，唔使玩3D音效或者前後左右置喇叭，一個聽筒位就已經「聲」勢強勁，重有130萬像素鏡頭、插卡、藍芽同超靚芒，的確係新一代「齊料王」！&#13;<br>&#13;<br>記者、攝影：劉耀祥　ImageGirl：Kendy</p><p>Profile</p><p>制式：GSM900/1800/1900（三頻）&#13;<br> 顯示器：25.6萬色/320×240像素/TFT&#13;<br> 鏡頭：130萬像素CCD/8倍數碼變焦&#13;<br> 記憶體：40MB/mini-SD記憶卡&#13;<br> 功能：64和弦、MP3鈴聲、紅外線、GPRS、藍芽、JAVA&#13;<br> 備用時間：350小時&#13;<br> 通話時間：5小時&#13;<br> 體積：115×47×20.8mm&#13;<br> 重量：125g&#13;<br> &#13;<br> 聯訊科技&#13;<br> 查詢電話：23919029</p><p>睇番SAGEM以往嘅機，外形都幾統一，睇得耐似乎有啲千篇一律。之但係今次X8就大有來頭，成部iPod咁嘅款其實係由法國著名設計師「Ora-Ito」親自操刀，LouisVuitton、Cartier、Gucci等品牌都出自其手筆，難怪X8外形煥然一新，連設計師都要喺機上刻番個名以作紀念。</p><p>播歌猶如用喇叭</p><p>一身銀白嘅X8，唔好講Design有幾特別，淨係睇部機嘅造工同質感，已經同大家玩開嘅唔同，絕無僅有嘅全機「MadeInFrance」，就連機底電池蓋都用上金屬製造，以手工計真係贏幾條街。睇完外形，之後再聽MP3更令人驚喜，靚聲程度就等如一般MiniHi-Fi，真係可以用「高音清、低音勁」嚟形容。當FullPower（開至最大聲）播放MP3時，全冇拆聲現象，對面位同事重以為筆者用MP3機插住喇叭播歌，在此亦都提提大家，FullPower時切勿放部機埋耳邊，恐防有損聽覺。&#13;<br> 既然X8以靚聲一族示人，當然亦唔可以用一般MP3手機咁去睇。玩完之後感覺就係，聲靚就係靚，不過功能實在過份簡單，只係可以將MP3設成PlayList，冇得單曲重播，冇低音設定，冇隨機播放，實在有點浪費如此靚聲，簡單嚟講，就係玩得未夠喉！</p><p>超靚芒配百萬鏡頭</p><p>搵得Designer嚟度身訂做，SAGEM當然落重本喺X8度，唔單止聲效特出，更用上130萬像素鏡頭，重要係CCD！影相反應都唔錯，夠快，操控亦算方便，用十字掣推左推右就可以開啟特別效果，或者閃光燈。特別一提就係，閃光燈真係「閃光」，唔係好似其他機嘅「補光」，因為X8會自動測光，影相時會閃兩下，火力十足，不過光源似SpotLight，影大場面就只係中間特別光。&#13;<br> 而X8屏幕亦都係另一主打項目，25.6萬色靚芒，解析度有320×240像素，完全無一般屏幕嘅網紋出現。X8亦都支援mini-SD記憶卡，不過唔插卡都冇問題，因為已經內置40MB記憶體，相當夠用。</p><p>同場加映&#13;<br>SAGEMWindowsMobile手機</p><p>採用WindowsMobile為作業系統嘅手機，自MiTAC8390之後就似乎靜咗好耐，估唔到連SAGEM亦都有興趣，新機My-S7就採用WindowsMobile作業系統，有齊PocketOutlook、InternetExplorer、MSNMessenger、MediaPlayer同ActiveSync呢堆指定程式。再加埋30萬像素鏡頭及6萬5色彩芒，睇完網頁、Send完E-mail，重可以再影吓相。整體上全機操作相當爽快，並無窒礙情況，相當唔錯。不過唯獨只有英文介面，若果非要中文顯示不可嘅用家，就唔係咁啱喇！</p><p>Profile</p><p>制式：GSM900/1800/1900（三頻）&#13;<br> 顯示器：6萬5色/176×220像素&#13;<br> 鏡頭：30萬像素&#13;<br> 備用時間：100小時&#13;<br> 通話時間：4小時&#13;<br> 記憶體：32MB/SD/MMC記憶卡&#13;<br> 功能：MP3鈴聲、紅外線、GPRS、JAVA、MMS&#13;<br> 體積：110×49×20.7mm&#13;<br> 重量：120g</p><p>影靚相聽靚歌</p><p>想影靚相兼且玩埋MP3鈴聲？最好嘅辦法就係買部具有百萬像素鏡頭，同埋支援MP3鈴聲嘅手機，而且兩樣功能都係今期大熱功能，當然唔難搵！</p><p>孖生兄弟Nokia6670</p><p>外形與7610如出一轍的6670，規格亦都相若，具有100萬像素鏡頭、藍芽及SymbianSeries60作業系統。&#13;<br> 規格：GSM三頻、100萬像素鏡頭、48和弦、6萬5色彩芒、藍芽&#13;<br> 售價：$3,580（a）</p><p>型格之選西門子S65</p><p>西門子首部130萬像素鏡頭，黑色機身甚有風格，加上兩吋超大芒，主打行政人員市場！&#13;<br> 規格：GSM三頻、40和弦、130萬像素鏡頭、ReduceMMC插槽&#13;<br> 售價：$2,980（a）</p><p>充滿貴氣MotorolaA780</p><p>百萬像素鏡頭兼Touch芒，賣得貴亦有道理。採用Linux作業系統，有齊藍芽、MP3鈴聲等。&#13;<br> 規格：GSM四頻、6萬5色芒、130萬像素鏡頭、T-Flash記憶卡&#13;<br> 售價：$5,680（b）</p><p>查詢（a）菱科傳訊（21099998）&#13;<br> （b）駿昇電訊（31186789）</p></body></html>