<html><header><meta charset="utf-8"><title>中港日巨星拍足五年　下月終公映<br>馮仁昭四圍超：偉仔獨撐《2046》呻疲累</title></header><body><h1>中港日巨星拍足五年　下月終公映<br>馮仁昭四圍超：偉仔獨撐《2046》呻疲累</h1><p>王家衞執導嘅電影《2046》拍咗成五年終於完成，噚日喺中環搞咗個宣傳活動，但唔知點解只係得梁朝偉單人匹馬撐場，其他演員好似王菲同章子怡都一律冇到，就連導演王家衞都冇去到。&#13;<br> 《2046》將會喺下月二十九日於全球同步上映，偉仔於活動前重同片商一齊睇咗部戲嘅八分鐘片段㖭。偉仔話自己會係《2046》嘅主要宣傳人物，有記者暗示章子怡近來掛住拍拖比較忙，所以唔得閒宣傳，點知偉仔好醒目咁話：「你（記者）唔好帶我去錯誤角落。」<br> &#13;<br> <spanclass>聲言冇補戲 &#13;<br> 早前有報道話木村拓哉同張曼玉喺《2046》中嘅戲份唔多，稍後將會補戲，偉仔就否認：「唔會喇！只係傳言啫，套戲會同喺康城播嘅版本一樣。」偉仔又表示拍完《2046》身心疲累，佢話：「冇諗過要拍五年，拍呢套戲都搞到身心疲累，因為一件事未完，會放唔低，好似永遠都做唔完。」&#13;<br> 另外，劉嘉玲喺個選舉度成為十大高齡未婚美女嘅第一位，問偉仔有冇覺得自己女朋友係靚女，佢話：「你話係咪係，我冇理由自己賣花讚花香，好肉酸嘛！」<br> &#13;<br> <spanclass>蕭薔苦等王子十八年 &#13;<br> 台灣女星蕭薔噚日同影迷唱K歡度三十六歲生日，蕭薔話佢自十八歲開始，每年嘅願望都係搵到好歸宿，可惜都事與願違，白馬王子都重未出現，只好改變願望隨緣喎。另外佢又許咗個願希望家人平安，唱片大賣，同埋少啲緋聞喎。佢下午同影迷過完生日後，就話打算夜晚同屋企人食飯，之後再同朋友去飲嘢，真係節目多多。</spanclass></spanclass></p><p><spanclass>城城拉筋嚇窒吳彥祖 &#13;<br> 郭富城噚日去商台受訪，為咗迎合奧運開幕，城城重專登着咗對奧運特別版波鞋去，城城透露遲啲會專注籌備演唱會，佢話：「我保證個演唱會一定會性感，呢種性感係由體內散發出來，總之係會有一個精采嘅演出。」對於報道話城城拍戲時突然排舞，嚇窒在場嘅吳彥祖，城城話：「我當時唔係排舞，只係拉筋。」<br> &#13;<br> <spanclass>麥家琪鼓勵讀書瞌眼瞓 &#13;<br> 麥家琪同王薇噚日出席亞視《皇太子秘史》好書欣賞，因為麥家琪遲到令活動遲咗半個鐘開始，所以佢一到就同記者道歉，佢話自己得閒都會讀書，𠵱家重有意報讀課程㖭。麥家琪對讀書嘅心得好獨特，佢話：「有心機咪讀，冇心機就瞓囉。如果搵啱自己有興趣嘅書就最好，始終大個之後成個人嘅氣質同修養都唔同。」<br> &#13;<br> <spanclass>黃宗澤戒夜遊北京 &#13;<br> 黃宗澤早前喺北京拍攝《覆雨翻雲》，發生咗消夜被扑頭嘅事件，噚日佢喺將軍澳電視廣播城出現，佢話今日自己會再去北京，但就唔會再深夜出街。對於有報道指同劇演員都因為呢件事而同佢劃清界線，黃宗澤話：「係咩？唔覺喎，我受傷之後全劇演員都有問候我。」</spanclass></spanclass></spanclass></p></body></html>