<html><header><meta charset="utf-8"><title>吳光正點都win - 左丁山</title></header><body><h1>吳光正點都win - 左丁山</h1><p>本欄上周六寫《又傳吳光正入行會》，只係轉述中環人話，唔敢話有乜把握。點知道當日中午揸車入馬場之時，馬主L來電：「喂，有料到噃。」重以為佢講必贏貼士益吓左丁山，點知佢話：「我話你寫吳光正入行政會議有料到呀，我都聽到呢個消息，冇理由你都知㗎，請問貿易M係邊個呀？」唓，消息來源梗係要保密啦，講咁多做乜，冇必贏貼士，唔好阻住我入馬場。</p><p>一如所料，馬主L在沙圈出現，佢走嚟捧朋友場，話有機會拉頭馬喎。又係一如所料，練馬師話有機會，即係博博吓而已，隻馬跑到第五以後，獎金都冇得收。既然拉唔到頭馬，馬主L冇咗牽掛，輸完小錢，反而輕鬆。馬主L對左丁山講：「吳先生入行會，唱得好熱，呢一次，賠率兩倍，本來上次已經話有份，唔知點解臨時抽起。吳先生最醒目，一味放風話自己唔恨做特首，唔恨入行會，於是無論開邊瓣，佢都win硬。假如真係入唔到行會，佢會話我一早話咗唔恨嘅啦；假如宣布佢入行會，佢會話我素來為香港做事，勉為其難啦，點講都會好漂亮。」&#13;<br> 馬主L講得冇錯，吳先生計數精絕，算無遺策，自從好幾年前競選馬會董事遭遇滑鐵盧之後，知道商界人士對佢嘅意見極為分歧，喜者欲其生，惡者欲其死，故此行事特別小心。一個上海船王後人治港搞到滿城怨憤之後，中央會唔會畀另一位上海船王後人治港呢？諗到你頭爆。</p></body></html>