<html><header><meta charset="utf-8"><title>　　解散政制事務局還公帑於民 - 李八方</title></header><body><h1>　　解散政制事務局還公帑於民 - 李八方</h1><p>特區繼續暗流洶湧。所謂嘅人大常委曾憲梓，突然一反常態，擺出一副慈祥面孔，好聲好氣安慰港人，話釋法毋須擔心，中央人民政府一定會盡量滿足香港人嘅願望咁講。&#13;<br> 曾憲梓侮辱港人，一向當做家常便飯，其謾罵嘅用語，亦最為惡毒，重試過膽粗粗，用錯字眼，膽大包天，將胡溫形容為死老鼠㖭。今次突然轉性，估計同換腎嘅生理後遺症冇乜關係，而係收到上層指示，叫佢出嚟降吓溫。<br> &#13;<br> <spanclass>釋法惡例陸續有來 &#13;<br> 就算中央人民政府之中，有人出於一番好意，一啖沙糖一啖屎，但親中愛國有個曾憲梓，即使係沙糖，都俾香港人當做係砒霜。中央人民政府既然決定咗釋法，一件係穢，兩件又係穢，由居港權問題開始，釋完又釋，將來乜都有得重新解釋。例如：香港保持資本主義現狀，五十年不變，五十年原來係由一九八五年簽署聯合聲明嗰日開始計，咁即是話最遲到咗二○三六年，香港就可以轉行共產福利制。&#13;<br> 又例如老鄧話過：舞照跳、馬照跑、股照炒。「舞照跳」嘅跳舞範圍，亦可以由人大常委再次解釋為跳健康舞、中國古典舞、拉丁舞，並冇話到准跳的士高及舞廳嗰隻貼耳咀頸情慾滾熱舞。只係話准齋跳舞，冇話到跳完舞重准去酒店有下文。唔怪得警方最近旺角淫業大掃蕩，原來係特區政府主動配合人大釋法。&#13;<br> 至於「馬照跑」，亦可以「釋」為只准齋跑馬，亦即國家只准繼續經營上水古洞村騎術學校，准跑馬，未必係准賭馬。而「股照炒」，只係話准炒國家紅籌股，冇話准炒滙豐太古等英殖民餘孽股；淨係准炒股，冇話准炒孖展同外幣。所以一開釋法惡例，日後陸續有來，教育工作者及道德團體，不妨多多向人大常委請願，要求對「舞照跳」三個字進行釋法，保障吓持雙程證來港我國北姑嘅婦女尊嚴。</spanclass></p><p>近日公務員中環午膳最流行耳語，就係既然政制發展，權在中國政府，咁點解特區政府重保留政制事務局？林瑞麟人工四五百萬一年，國家既已表態講明：特區嘅政制，唔到特區話事，為開源節流，係咪首先應該解散本來就冇乜嘢做嘅政制事務局，遣散林公公，減番少少財赤？<br> &#13;<br> <spanclass>直選係最佳報仇法 &#13;<br> 某啲新進親中傳媒報道話，中央人民政府想對付傳媒及名嘴，並且係軍委會會議層次發出指示，講到好似踎喺梳化後面偷聽返嚟咁似層層，名嘴黃毓民及鄭大班果然先後遭到恐嚇，可見消息甚準，真係有跟進行動。&#13;<br> 鄭大班寫字樓被潑紅漆，紅色係革命顏色，咁就一定係愛國人士所為。大班話佢意興闌珊，唔通想封咪？以大班呢亭潮州佬性格，又點會咁易冚牌，出嚟直選咪係報仇嘅最佳方式囉。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>