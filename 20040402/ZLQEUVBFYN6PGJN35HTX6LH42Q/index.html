<html><header><meta charset="utf-8"><title>馮仁昭四圍超：<br>劉偉強踩蘇菲亞「攞獎靠父蔭」</title></header><body><h1>馮仁昭四圍超：<br>劉偉強踩蘇菲亞「攞獎靠父蔭」</h1><p>自從《無間道》大收旺場之後，導演劉偉強不時被邀請去主持好多講座同演講，佢前晚就喺沙田香港專業教育學院主持一場叫做「創意工業——靈感與革新」嘅座談會，有百幾個學生參加。&#13;<br> 當中有學生問劉偉強最欣賞邊個導演，佢話：「李翰祥同張徹，我一九八一年跟過李翰祥做小工，嗰陣人工十蚊一日。」提到今屆奧斯卡，劉偉強好唔客氣咁話最唔滿意《迷失東京》嘅蘇菲亞哥普拉得「最佳編劇」獎，劉偉強覺得因為佢係《教父》導演哥普拉個女，所以係靠父蔭先至得獎，有學生提到話蘇菲亞好鍾意王家衛，劉偉強就好勞氣咁話：「咁咪中晒毒囉，人哋王家衛邊係咁拍㗎？」<br> &#13;<br> <spanclass>大讚《標殺令》 &#13;<br> 彈完蘇菲亞，劉偉強就大讚《標殺令》導演昆頓塔倫天奴同張藝謀，佢話：「我好欣賞張藝謀前期嘅電影，好有鄉土味，同我風格差唔多，一樣都係攝影師，後來《英雄》商業化咗。」&#13;<br> 提到有傳佢執導嘅《頭文字D》有成七千萬製作費，劉偉強竟然重呻話怕唔夠錢使，佢話：「成套戲會喺日本拍，我會忠於原著，𠵱家頭痛緊錢嘅問題，日本嘢好貴，真係要小心啲計budget。」</spanclass></p><p><spanclass>仔仔Fans愚人節被玩 &#13;<br> 日前成都有酒吧喺當地周刊刊登「四月一日——愚人節，周.渝.民」喺某音樂酒吧開歌友會嘅廣告，重登咗仔仔嘅相片，但事後酒吧老闆就話其實諗住喺愚人節開吓玩笑，佢講嘅係搵咗姓「周」同姓「俞」嘅兩位本土歌手到場表演啫，不過有歌迷就好不滿，打算向當地嘅消費者保護協會投訴，同時仔仔嘅經理人亦話唔排除告間酒吧侵權。<br> &#13;<br> <spanclass>Twins天鵝頭冧掂大老細 &#13;<br> 人氣組合Twins早排喺演唱會上，曾經以一個天鵝頭同七彩眼妝嘅造型示人，令手提電話廣告商LG嘅老闆留下深刻印象，佢哋最近就搵Twins拍平面廣告，重用改良版嘅天鵝頭同彩妝拍㖭。拍廣告嗰日，Twins趕完戲漏夜趕返香港，佢哋本來好攰，但廣告商準備咗大堆零食，加上Twins諗起開個唱嘅情景，結果好快已經唔記得眼瞓啦。<br> &#13;<br> <spanclass>安雅出自傳講勒戒 &#13;<br> 安雅近日喺台灣推出嘅自傳《4999的印記》，書中講番佢前年八月因搖頭丸事件入勒戒所十日，佢話呢十日令佢重新選擇自己嘅人生路。之外佢重敍述番自己三個階段，分別係小時候移民美國、母親逝世後佢由優異生變為問題青年，同埋佢經過咁多事之後如何發奮等。</spanclass></spanclass></spanclass></p><p><spanclass>王蓉回收玩嘢封面 &#13;<br> 王蓉喺全新國語碟中，親自作曲同填咗一首《Everywoman》（普通女孩），為咗配合呢首歌，唱片公司特別印製一批以江青同宋美齡為封面嘅CDsingle，然後派畀傳媒。但王蓉擔心呢批single送到內地會引來尷尬，所以喺送往內地途中全部收番。馮仁昭覺得好彩唱片公司收得快咋，如果唔係王蓉怕且都有排煩。<br> &#13;<br> <spanclass>學友𠱁老婆先苦後甜 &#13;<br> 張學友噚日去到港台接受訪問時，話之前作咗首歌畀老婆羅美薇（MayMay），佢作好之後重即刻話畀老婆聽，點知佢講咗一句「係咩！」就行咗去，搞到學友不知幾咁傷心。不過，MayMay前日聽收音機時再次聽到呢首歌，之後就讚話幾好聽，學友先至開心番咋。</spanclass></spanclass></p></body></html>