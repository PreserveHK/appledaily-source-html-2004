<html><header><meta charset="utf-8"><title>　　何志平嗌口號反應快 - 李八方</title></header><body><h1>　　何志平嗌口號反應快 - 李八方</h1><p>每年三，四月就係各大慈善團體交職時間，八方噚日去咗東華甲申年就職禮，見到何志平局長（圖），早排佢老婆胡慧中提到連戰喺台灣大選失利，激動到差啲喊，八方問何局長點睇？佢初時口快快話陪佢一齊激動，不過即時兜番話「講笑！」重話吸收下人哋經驗。阿扁前幾日向全球宣布香港一國兩制失敗，重話唔想做第二個香港，何局長就話：「各人有各人講法啦，我哋自己喺香港就知道香港有好多優勢，好多嘢值得人哋驕傲同欣賞。」八方叫肥何講嘢可唔可以多少少實質，肥何即時吊高把聲吶喊：「我以香港為榮，我以香港為傲！」十足人大護法一樣好火氣。&#13;<br> 正式卸任嘅上屆主席楊超成就話心情好好，過去一年喺沙士壓力下，依然籌到兩億幾元，非常滿意，最要多謝太太支持，同阿哥楊受成公司英皇，經常派歌手出席活動咁話。問佢舊年有乜難忘事？佢話：「舊年五月沙士高峯期，有一個退休老人家喺幾個親友陪同下，親自將一張一千萬港元嘅銀行本票交嚟總局，我親手接張支票都好感動，佢話唔想宣傳，唔想見報，我哋都祝福佢身體健康。」至於卸任後會否轉投其他慈善機構，佢就話：「一入東華，成世東華。」而蔡志明女兒蔡加敏繼續做總理，佢話去年探望老人院，見到啲老人家無依無靠，無親無故，都試過幾次落淚。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>