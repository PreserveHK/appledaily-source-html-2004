<html><header><meta charset="utf-8"><title>一味窩輪：保險股當炒9962追落去</title></header><body><h1>一味窩輪：保險股當炒9962追落去</h1><p>國企又試嚟過，國指跑贏恒指。中央開綠燈畀社保基金買股票，重磅國企燈燈燈櫈彈上去，3隻保險股國壽（2628）、人保（2328）同平保（2318）成為搶手貨，升幅4.3%至8.1%。&#13;<br> 中企C輪：周一推介嘅中企指數C輪9962，再有6.1%進帳，唔算太多，值得追落去。3隻保險股係國指成份股，保險股升，指數有着數。社保基金買股票，好自然會揀埋其他啲交投量大嘅國企，對拖動指數有作用。保險股升又拖動埋其他國企。連環拖動對國指上升會有好好效應。&#13;<br> 9962年底到期，輪價18.9仙，溢價4.1%，槓桿率7.5倍（有效5.3倍），引伸波幅38.6%。同類輪9447壽命短兩日，輪價16.3仙，溢價8.4%，槓桿率9倍（有效5.3倍），引伸波幅45.8%。前日講過，買9962，咪要9447，兩隻輪拍埋貨比貨，9962靚好多皮。&#13;<br> 中石油C輪：社保基金既然可以買股，大大隻嘅中石油（857）大概會成為目標，至少大家咁諗，中石油股價就會上去。買啲中石油C輪玩吓，穩穩陣陣，抵抵食食，揀9343，12月中夠鐘，輪價81仙，負溢價2.1%，槓桿率5倍（有效4.7倍），引伸波幅29.2%。&#13;<br> 恒指C輪：大市有欲罷不能之勢，睇昨日即市圖，個市稍為回軟，啲錢又再撲落去。吼住買恒指C輪，好多隻可供選擇，9911係其中之一，年底到期，輪價20.5仙，溢價2.6%，槓桿率14.9倍（有效9.6倍），引伸波幅21.4%，1日成交6.26億份，佔發行量63%，易買易賣。&#13;<br> 章盛</p></body></html>