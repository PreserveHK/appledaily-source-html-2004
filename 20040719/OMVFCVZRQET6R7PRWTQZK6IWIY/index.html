<html><header><meta charset="utf-8"><title>地產多聲道：康馨園轉手似音樂椅</title></header><body><h1>地產多聲道：康馨園轉手似音樂椅</h1><p>豪宅價硬，炒賣放緩，不過大坑康馨園，有件貨八個月四次易手，各手都有賺，樓價共升近四成。&#13;<br> 美聯劉文華話，咁搶手係因為高層少放盤，叫價偏高，偏偏呢個單位嘅業主個個都好想出貨，稍為有得賺就沽。&#13;<br> 第一次係去年11月，炒家以千二萬向銀主買入，今年2月樓市熾熱之際，以溢價近二百三萬摸出。&#13;<br> 第二個買家入貨後，個市轉靜，持貨三個月，只賺九十二萬。&#13;<br> 第三個買家5月份接貨，原擬收租，近期有買家出價逾千六萬洽購，於是轉租為售，短短個零月，勁賺百三萬。<br> &#13;<br> <spanclass>美記員工有著數 &#13;<br> 美聯早前與3香港合作，透過手機，可以查閱美記提供嘅樓盤與地產資料。&#13;<br> 佢哋最近再度聯手，今次係買手機優惠。美聯員工可用一千二百八，買到最新型號LG8120嘅3G手機，採用一百八十三蚊月費計劃，就有二千三分鐘話音通話，與視像資訊內容，等於減價逾兩成三。&#13;<br> 和黃呢排谷上客，今次同美記合推優惠，可以攞到唔少客。</spanclass></p><p><spanclass>屯門樓回報高 &#13;<br> 中原周彩霞話，屯門投資者見撤銷租務管制，積極物色單位收租，日前參觀何福堂站附近竹苑銀主盤，認為容易出租，即睇即買，用四十五萬購入低層B，逾四百八呎，呎價逾九百三，料月租三千，回報八厘。&#13;<br> 蘭西睇中原地圖，資料顯示，竹苑樓齡二十七年，高十一層，共四十四伙。&#13;<br> 呢類新界單幢樓，銀碼細，既唔犯本，回報又高，都有一定吸引力。<br> &#13;<br> <spanclass>恆基推盤太子爺宣傳 &#13;<br> 恒基今年重頭項目西灣河嘉亨灣，終搞活動，今日宣布名稱及發放資料，又請傳媒遊船河，上六十五樓單位影相。&#13;<br> 恒基對呢個盤有幾重視，睇吓嘉賓名單就知，除營業部總經理張炳強、中華煤氣常務董事陳永堅外，連主席四叔李兆基細仔李家誠都出埋。&#13;<br> 李家誠啱啱俾周刊影到同女藝人約會，二人態度親暱，睇嚟兩人嘅關係，今日肯定成為訪問焦點，樓盤隨時變成配角，唔知佢會點回應呢？&#13;<br> 代理話，四叔與一班高層，噚日下晝參觀售樓處，逗留半小時。</spanclass></spanclass></p><p><spanclass>錦綉吸引犬癡 &#13;<br> 元朗錦綉花園蚊患嚴重，令外區買家打退堂鼓，近期成交集中同區換樓客。不過，利嘉閣余艷霞話，有個住開九龍區大型屋苑買家，無懼蚊患，帶住一屋七隻愛犬進駐。&#13;<br> 個客為咗愛犬，用近二百六萬，買入C段單號屋，過千呎，加埋五百幾呎花園，呎價二千二，比同類低一成。&#13;<br> 業主十幾年前唔使五十萬買入，自住至今，賺逾二百萬。<br> &#13;<br> <spanclass>玩具城代表廣東 &#13;<br> 廣東省經貿委員會上周喺廣州舉行9＋2泛珠三角區域經貿合作洽談會，其間特設商貿流通及服務業項目推介會，由各區攞一個代表項目，向大會推介，長和系聯手發展嘅廣州國際玩具禮品城，成為代表廣東省項目。&#13;<br> 長實袁添鴻話，項目利用香港先進市場訊息、精密管理系統與服務概念，配合內地優勢，拓展海內外市場。&#13;<br> 原來全球半數玩具產自廣東，年出口值六百幾億。亞洲平均每個小朋友每年玩具消費七百八蚊，中國只有三十九蚊，可見內地商機無限。袁添鴻話，玩具城用玩具禮品分區概念，採購商可按需要去特定專區，有秩序分流。商場全年營運，定期有展覽，設有主題公園。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>