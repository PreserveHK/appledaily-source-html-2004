<html><header><meta charset="utf-8"><title>爆機狂迷：<br>《筋肉人》25周年新作PS2上擺擂台打鑊勁</title></header><body><h1>爆機狂迷：<br>《筋肉人》25周年新作PS2上擺擂台打鑊勁</h1><p>動畫迷一定唔會忘記筋肉人動畫個句經典對白「牛肉麵、頂呱呱、味道確唔同，營養又唔差，我足足食咗三百年，食到興起，最好就落手揦！」，今年重係筋肉人誕生25周年，趁住呢個大日子，PS2專登請來自紅白機後，久未有喺遊戲界露面嘅筋肉人擺下擂台，讓Fans重溫其必殺技，《筋肉人》無論對動畫迷機迷都一樣可以過足癮。&#13;<br>記者：許福合</p><p>今次新一集《筋肉人》製作非常認真，專誠搵嚟《筋肉人》原作者Yudetamago，親自監督遊戲嘅製作同繪製圖像，所以保證遊戲內嘅筋肉人絕對唔會走樣，Fans必定可以放心。至於遊戲登場角色除咗大家熟悉嘅筋肉人外，更齊集動畫中嘅厲害角色，總共登場人物達48個，非常熱鬧，BANDAI更講到明會有隱藏人物出現，心水清嘅Fans相信都估到係邊幾個，絕對係Fans至愛！</p><p><spanclass><fontstyle>非一般摔角Game  &#13;<br> 《筋肉人》係以摔角為題材，若然你同小記一樣對摔角無乜認識都唔使擔心，呢個遊戲簡單講句就係將對手HP打至0或㩒住對手喺地上數3秒就係勝出，非常簡單。至於比賽方式就有4種，對戰模式最多可以讓4個玩家同時一起對戰，比賽模式可以揀自己喜愛角色比賽，隊際模式就係5人嘅輪流對戰，當中最過癮就數求生模式，有2種玩法，計算被擊倒前打倒敵人數量，或使用地獄使者打倒敵人並奪取敵人嘅面具，玩法比前幾種模式都特別。</fontstyle></spanclass></p><p><spanclass><fontstyle>超必殺技夠氣勢  &#13;<br> 至於呢個遊戲嘅精髓，都係着眼於多變化人物上，造型特別之餘，每名人物都各有獨特必殺技，變化多多，當配合指定條件，必殺技就會配合隱藏動畫出現，令Fans有如重溫動畫嘅激鬥場面，2個玩家喺同一隊時，更可以合組出必殺技，令破壞力大大提高。場景設計亦值得一讚，雖然比賽打來打去都只係喺擂台上，不過設計出色嘅場館亦令此Game生色不少，令玩家出場時就更加有氣勢！整體上此遊戲可有不俗嘅評價，較奇怪係即使用上超必，亦只係減對手些少血，角色變得非常「耐戰」，好鬼襟打，唔知係好事定壞事呢？</fontstyle></spanclass></p><p><spanclass><fontstyle>50套《筋肉人》首辦等你攞  &#13;<br> 跟隨行貨《筋肉人》推出嘅，有呢款9名角色嘅首辦扭蛋，基本上只要到SCEHPartnerShop買《筋肉人》，就可獲得，不過《蘋果》讀者着數零舍多，大家只要拎住今日本版，到下列指定嘅SonyStyle，就可免費換領一套，名額只得50個，數量絕對有限，送完即止，筋肉人Fans千祈唔好錯過。&#13;<br> &#13;<br> 遊戲類型：格鬥&#13;<br> 對應機種：PS2&#13;<br> 遊玩人數：1至2人&#13;<br> 行貨價格：$468&#13;<br> 開發商：BANDAI&#13;<br> (C)RED/NIGHTOW2002,2004&#13;<br> &#13;<br> 換領點：&#13;<br> 地點：SonyStyle&#13;<br> 地址：銅鑼灣軒尼詩道555號東角中心16樓&#13;<br> 查詢電話：28931183</fontstyle></spanclass></p></body></html>