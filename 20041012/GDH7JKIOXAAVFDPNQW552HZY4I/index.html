<html><header><meta charset="utf-8"><title>憑妻貴變意國人　順便「慳位」<br>球驗客手記：大哨恨攞皇馬千萬</title></header><body><h1>憑妻貴變意國人　順便「慳位」<br>球驗客手記：大哨恨攞皇馬千萬</h1><p>喺出年一月，巴西前鋒「哨牙仔」朗拿度就會同巴西模特兒未婚妻施卡莉妮結婚，而好多人都話施卡莉妮唔單止樣靚身材正，重腳頭好好㖭！因為自從朗拿度同佢拍拖之後，球場上表現唔錯，身形重弗咗唔少。&#13;<br> 據我求大俠所知，施卡莉妮真係好「旺夫」，朗拿度同佢結婚，就會穩執一百萬歐元（約九百六十七萬港元）。點解？原來施卡莉妮係意大利裔，佢嘅爺爺同嫲嫲都喺意大利出世，雖然𠵱家施卡莉妮重未攞意大利護照，不過朗拿度講明結咗婚後佢會立即叫施卡莉妮申請意大利護照；咁佢就可以「夫憑妻貴」，攞埋意大利護照，成為歐盟球員。&#13;<br> 朗拿度話：「雖然我冇因為唔係歐盟球員而遇到問題，不過出年結咗婚之後，我就會有意大利護照，幫皇馬慳咗個非歐盟球員位。喺隊友卡路士成功申請西班牙護照後，皇馬畀一百萬歐元佢做獎勵，如果佢哋都畀一百萬我，我梗係高興啦！」<br> &#13;<br> <spanclass>虔誠齋戒冇力慣晒尼比特搵熱刺較飛？ &#13;<br> 回教嘅齋月就快到，好多信回教嘅足球員為免齋戒影響體力同表現，會自行喺暑假守齋算數。不過，熱刺嘅摩洛哥中堅尼比特就話唔會咁做；作為虔誠嘅回教徒，佢話自己多年嚟都係一邊守齋一邊比賽，重話連影響表現都在所不計。照尼比特咁講，熱刺後防咪隨時可能有危機？</spanclass></p><p><spanclass>小腿暗傷差啲早唞古利勁踩巴塞軍醫 &#13;<br> 西甲聯勁旅巴塞隆拿今屆表現好好，但最近傳出法國中場古利唔俾巴塞嘅軍醫醫腳。喺古利上周歸法國隊備戰世界盃外圍賽時，法國軍醫發現佢小腿有傷，唔及早治理可能要唞幾個月。古利話巴塞嘅軍醫一直檢查唔到佢小腿有事，所以對佢哋失晒信心，一於唔俾佢哋掂佢隻腳！<br> &#13;<br> <spanclass>欽點鐵腳柏加嗌走摩連奴𠱁番咪過信 &#13;<br> 自從車路士領隊摩連奴公開數名球員肯定獲正選位置後，英格蘭中場柏加便希望離隊他投。摩連奴日前又話會畀柏加及格連莊臣上陣機會，但要努力練習。我求大俠就覺得摩連奴唔應該公開正選球員個名，重要成六個；「車仔」咁多球員，怕且柏加同格連莊臣有得上陣都唔慌多啦。<br> &#13;<br> <spanclass>轉會AC後備都冇份多拉素生日唔快樂 &#13;<br> 噚日係AC米蘭中場多拉素三十一歲「牛一」，但佢生日前夕就話唔多高興，埋怨轉會後冇機會上陣。呢位仁兄今季響意甲未落過場不特止，慘到個名連後備名單都未上過；但正所謂食得鹹魚抵得渴，佢踢咁多年波，決定加盟呢隊咁齊章嘅班霸前，冇理由預計唔到咁嘅情況。</spanclass></spanclass></spanclass></p></body></html>