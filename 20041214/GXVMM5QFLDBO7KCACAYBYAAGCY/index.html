<html><header><meta charset="utf-8"><title>NECN500寫字好輕手</title></header><body><h1>NECN500寫字好輕手</h1><p>謎語題：白色、好輕、好薄，專為女性特別設計，猜日常用品之一，你會諗到係乜？答案當然唔係你所諗嘅，而係由NEC專為女性用家設計嘅N500，全白機身配上特大2.2吋Touch芒，玩手寫輸入零舍醒神，兼且有埋30萬像素鏡頭，最重要係機身只有80g，擺到明專做女性生意，男性用家？Sorry，冇你哋份！&#13;<br>&#13;<br>記者、攝影：劉耀祥　ImageGirl：小慧</p><p>既要大銀幕，又要玩Touch芒，市場上唔係冇，不過體積都唔細，好多女性用家睇見個Size已經耍手兼擰頭，之但係NEC對女性用家向來愛護有加，繼N900同N910兩部女性手機之後，再接再厲，推出具備手寫功能嘅N500，等女性用家都可以有細機玩手寫輸入，甚至做埋PDA，體貼關懷程度直頭好過男朋友同老公。</p><p>80g機身輕如無物</p><p>NECN500喺內地市場共推出黑、白兩色，今次水貨就只係返咗白色，就咁睇好鬼iPodFeel。機面除咗兩個掣之外，就完全留晒畀個2.2吋大嘅Touch芒，兼且機側重有滾輪及Lock掣，用落真係好似PDA。N500外形設計潮就夠晒潮，不過外殼感覺極為膠感，若果直情用埋iPod嗰種「令」身材料，就真係當堂唔同睇法。之但係有失亦有得，正正因為採用膠機殼關係，機身重量完全係輕到冇人有，雖然N500都算係細機一族，不過並非摺機類別，重要以Touch芒機嚟計，80g重量真係嚇親人。</p><p>手機相機雙面Look</p><p>雖然N500機身細細，不過亦都玩埋雙面Look，前面手機，後面相機，30萬像素鏡頭同閃光燈一應俱全，睇住個2.2吋大嘅26萬色芒影相，觀感已經夠晒開揚，加上176×220像素，令畫面細微位都可以出番晒嚟，而且色彩十分濃厚，可以講係高水準之作。影相玩意方面亦用盡Touch芒嘅優點，喺相片上手寫字，再加相框，成張相即刻生猛又鬼馬。&#13;<br> 若果只求搵部大芒影相手機，未必要揀N500，所以N500機仔細細，亦加入記事簿及行程表等類似PDA功能，令N500可以做埋PDA。雖然N500條件優厚，之但係就冇開天索價，簡體中文版水貨都係$3,580，買嚟送畀女友過白色聖誕，都相當應景！</p><p>Touch芒細機精選</p><p>又想玩Touch芒，又要機身細，都唔係話冇得揀，只係唔夠N500細得咁緊要，之不過亦有其他功能搭夠，大啲都值得！</p><p>電視睇相　PHILIPS755</p><p>Touch芒與鍵盤兩者共存的直身機，的確唔多見，不過755另一精采之處，就係可以駁電視睇相，分分鐘比影相重好玩。&#13;<br> 規格：GSM三頻、32和弦、30萬像素鏡頭、6萬5色芒、紅外線&#13;<br> 售價：$1,580（c）</p><p>娛樂之王　MotorolaE680</p><p>320×240像素6萬5色芒，睇相、影相都交足功課，支援MP3及MPEG4播放，睇戲聽歌都冇問題！&#13;<br> 規格：GSM三頻、40和弦、30萬像素鏡頭、6萬5色芒、SD/MMC插槽&#13;<br> 售價：$4,280（d）</p><p>最新PalmOS　XploreM28</p><p>用上最新之PalmOS5.4，兼且換上30萬像素鏡頭及加入SD/MMC插槽，滿足晒你嘅要求。&#13;<br> 規格：GSM雙頻、40和弦、30萬像素鏡頭、26萬色芒、SD/MMC插槽&#13;<br> 售價：$3,888（a）</p><p>高價Touch芒　MotorolaA780</p><p>具有Touch芒兼有百萬像素之手機，並採用了Linux作業系統，功能上亦十分齊全，藍芽、MP3鈴聲、40和弦等全部有齊。&#13;<br> 規格：GSM四頻、6萬5色內芒、130萬像素鏡頭、T-Flash記憶卡&#13;<br> 售價：$5,988（a）</p><p>太極NEC版　NECN610C</p><p>針對內地中文市場，NEC推出具有Touch芒N610C，外形甚有摩記太極Feel，方便用家手寫中文，唔使下下㩒得咁辛苦。&#13;<br> 規格︰GSM雙頻、6萬5色彩芒、30萬像素鏡頭、JAVA、40和弦&#13;<br> 售價：$3,180（b）</p><p>跑車外形　藏鏡龍e2800+</p><p>照樣採用Linux作業系統，處理器就由200MHz提升至300MHz，運作比舊版更快。鏡頭亦同樣升級，升至30萬像素。&#13;<br> 規格︰GSM三頻、6萬5色彩芒、30萬像素鏡頭、JAVA、32和弦&#13;<br> 售價：$3,988（a）</p><p>查詢</p><p>（a）One2Free（25123123）&#13;<br> （b）Phone2000（23982929）&#13;<br> （c）駿昇電訊（31186789）&#13;<br> （d）菱科傳訊（21099998）</p></body></html>