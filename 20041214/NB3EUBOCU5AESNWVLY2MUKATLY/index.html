<html><header><meta charset="utf-8"><title>精明消費：<br>聖誕擺設唱歌跳舞公仔最煞食&#13;<br></title></header><body><h1>精明消費：<br>聖誕擺設唱歌跳舞公仔最煞食&#13;<br></h1><p>臨近聖誕，係時候要開始布置屋企，但你可會發覺擺完棵聖誕樹之後，依然好似略有不足？梗係喇，想屋企有過節氣氛，聖誕擺設同掛牆裝飾真係一個都不能少。好似會唱會郁嘅電動聖誕擺設，又或者掛牆裝飾同座枱精品，擺番一、兩個，包你聖誕節氣氛指數即時飆升！	記者：黃婉冰&#13;<br>攝影：黃子偉、伍慶泉&#13;<br>ImageGirl：Katie（StarAsia）</p><p>電動擺設　又跳又唱夠生鬼</p><p>聖誕節擺棵聖誕樹已經係指定動作，但仍然覺得未夠節日氣氛，市面重有其他電動聖誕擺設可以幫你助興。好動嘅可以揀聖誕老人、卡通人物甚至名人幫你唱歌跳舞贈興，好靜嘅又可以將成個光纖雪景搬返屋企慢慢欣賞，動靜俱備！</p><p>不文搞鬼：大跳脫衣舞</p><p>戴黑超，腳踏涼鞋嘅聖誕老人，造型超爆笑外，最盞鬼係佢會唱住Pop版聖誕歌跳脫衣舞。嬉皮笑臉剝衫除褲，動作不文得嚟又幾鬼搞笑，高32cm。&#13;<br> 售價：$69(a)</p><p>老牌歌星冧唱ChristmasSong</p><p>老竇年代嘅「低音情歌王」BingCrosby，一身聖誕老人裝束都未夠煞食，最正係佢會下巴郁郁，用超冧歌喉唱聖誕歌，一邊唱一邊搖咪，唱功一流，台型十足，冧女友最啱。高50cm。&#13;<br> 售價：$600(b)</p><p>鬼馬老竇又唱又跳</p><p>Simpson老竇Homer同阿仔一樣出名鬼馬又搞笑，今期重玩埋聖誕老人Look，望落又幾鬼「帥」。一㩒掣Homer就會左搖右擺，好溫柔咁唱聖誕歌畀你聽，夠晒搶鏡，高30cm。&#13;<br> 售價：$388(b)</p><p>火車雪景搬入屋</p><p>以白色聖誕為主題嘅電動擺設，只要插上電源，火車就會利用磁力推動，氹氹轉捐山窿，平房又會亮起七彩光纖燈，景色靚絕。高7cm×闊29cm。&#13;<br> 售價：$616(b)</p><p>拉琴彈奏聖誕樂曲</p><p>放入電池後，轉台就會作180度轉動，而聖誕老人亦會慢慢拉動大提琴，輕輕奏起聖誕音樂，氣氛一流，高28cm×闊17cm。&#13;<br> 售價：$80(a)</p><p>閃閃光纖雪屋</p><p>唔鍾意嘈喧巴閉，不如諗諗呢間布滿光纖燈嘅雪屋擺設。放入電池後，屋外的光纖就會發出柔和彩光，點點光纖燈重會慢慢變色，黑夜環境下效果更靚，高22cm×闊23cm。&#13;<br> 售價：$50(a)</p><p>好玩過癮：聖誕老人爬入屋</p><p>聖誕老人爬上爬落最耍家，呢個聲控音樂聖誕老人都唔例外，只要向住佢拍拍手，佢就會播出聖誕音樂，毛毛聖誕老人重會慢慢向上爬，再㩒一㩒佢隻手更會響起聖誕鐘聲，高30cm。&#13;<br> 售價：$89.9(e)</p><p>聖誕環掛飾　傳統花巧俱備</p><p>唔想擺聖誕樹又想有少少布置應吓節，聖誕環係另一最佳選擇。買個掛門或掛牆做裝飾，夠晒慳位，而且款式愈出愈多，有Character又有傳統松針圈，質料、設計到形狀各有特色，梗有一個可以襯番間屋。</p><p>小熊維尼粉色聖誕</p><p>小熊維尼幻彩粉藍色聖誕環，顏色大破格，銀色松果、絲帶、禮物包將阿Pooh重重包圍，賣相精緻突出，直徑20cm。&#13;<br> 售價：$45(c)</p><p>新登場：Bebichhichi吊環至Kawaii</p><p>Bebichhichi易裝成聖誕老人安坐環上，賣相趣致，全個毛茸茸，望見已經暖笠笠，環上附有鈴鈴，做門飾最啱。直徑20cm。&#13;<br> 售價：$187(d)</p><p>雀巢形賣相獨特</p><p>雀巢形樹枝聖誕圈，設計較一般圓形獨特，巢中滿載金色聖誕裝飾、松果及小禮物，驟眼睇有如一個特製聖誕禮物包。高29cm×闊13cm。&#13;<br> 售價：$39.9(d)</p><p>罕有牛仔布×松針環</p><p>大玩破格嘅牛仔布聖誕環，查實係由聖誕老人嘅PatchWork牛仔帽加松針合併而成。唔想屋企布置千篇一律，呢款係首選。直徑36cm。&#13;<br> 售價：$30(a)</p><p>仿水晶樹枝圈</p><p>樹枝聖誕圈布滿一粒粒晶瑩通透嘅仿水晶珠，在燈光下驟眼睇幾可亂真，遠睇如冰點凝聚，簡約得來夠特別。直徑43cm。&#13;<br> 售價：$60(a)</p><p>最抵買：經濟蝴蝶圈</p><p>要求唔高，平平哋可以買呢款傳統松針圈，簡簡單單綴以紅蝴蝶結、松果同MerryChristmas字樣，掛門或掛牆都得，$10個，夠晒抵玩。直徑24cm。&#13;<br> 售價：$10(f)</p><p>應節裝飾品　掛牆座枱花款多</p><p>聖誕裝飾又點止以上兩類咁少，淨係擺設同掛飾已經十隻手指都數唔晒。以上介紹過較Hi-tech嘅電動聖誕擺設，以下就介紹埋其他較平實的聖誕特色掛飾和擺設，話唔定寶物尋歸底，可以俾你揀到一款心水之作！</p><p>瓷製馬槽夠應節</p><p>馬槽迎接耶穌出生呢幕經典場面，將之變成陶瓷擺設，比其他擺設更應節，所以新貨一出已備受教徒們歡迎。另有其他款式可供選擇，高42cm×闊14cm。&#13;<br> 售價：$60(a)</p><p>超可愛雪人頭</p><p>四個可愛笑臉雪人頭，頭碰頭砌成一個得意搞鬼掛飾。每個雪人都有唔同嘅趣怪表情同裝束，各有特點，高42cm×闊14cm。&#13;<br> 售價：$138(d)</p><p>布製日曆數日子</p><p>最期待聖誕節嘅永遠都係小朋友，唔想小朋友一日問個不停，可以買呢個聖誕掛曆，既可做裝飾，又可以俾小朋友數住聖誕幾時先到，一舉兩得。高41cm×闊34cm。&#13;<br> 售價：$65(d)</p><p>別致雪橇掛飾</p><p>香港拉唔到雪橇，買個縮水版掛飾掛吓都好，好似呢款聖誕老人與雪人掛飾，在木雪橇上釘上由鐵片製成嘅聖誕老人同雪人，作為掛飾別致又搶眼。高42cm×闊14cm。&#13;<br> 售價：$30(a)</p><p>店舖資料</p><p>(a)生意滔　旺角洗衣街127號C地舖　34223101&#13;<br> (b)JCSHOP　銅鑼灣時代廣場8樓833號店　31022783&#13;<br> (c)西田百貨　沙田新城市廣場第3期2樓　26941111&#13;<br> (d)city'super　銅鑼灣時代廣場B1地庫　25062888&#13;<br> (e)吉之島　鰂魚涌康山道2號康怡廣場南　28846888&#13;<br> (f)吉之島10元廣場　銅鑼灣京士頓街9號家居廣場1樓　34282138</p></body></html>