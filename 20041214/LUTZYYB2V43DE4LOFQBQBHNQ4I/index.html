<html><header><meta charset="utf-8"><title>日韓興啲乜：<br>日本擦膠28隻角愈擦愈好擦</title></header><body><h1>日韓興啲乜：<br>日本擦膠28隻角愈擦愈好擦</h1><p>㗎仔果然好諗頭，日常文具都可以大搞花臣，日本有款入圍「KOKUYODESIGNAWARD」佳作的擦膠，外形何止三尖八角，細心數數總計有28隻角，推出1年賣過百萬粒勁受歡迎！原來做人面面俱圓之餘最緊要有創意，愈多角就愈好擦嘅擦膠都俾你諗得出，抵你發！&#13;<br>記者：方英男&#13;<br>攝影：黃子偉、周旭文&#13;<br>模特兒：Katie（StarAsia）</p><p>年銷過百萬粒</p><p>甚麼擦膠咁巴閉？答案是日本文具公司KOKUYO推出的「Kadokeshi」（意即用角去擦的擦膠），巴閉在整粒擦膠總共有28隻角！係人都知擦膠角最好擦，一粒擦膠有28隻角，當然好使好用！講威水史，「Kadokeshi」在2003年5月推出，未夠1年就賣出超過100萬粒，今年8月再推出2款迷你版，大細是原裝版的二分一，除原本的白色外，還增加粉紅與粉藍兩色，分別以藍白或紅白兩粒孖裝發售，同樣大受歡迎；今年11月，非創意品不賣的紐約MoMA美術館裝修重開，開幕時也發售MoMA包裝的「Kadokeshi」，可想此擦膠之創意非凡。</p><p>公開徵求「UniversalDesign」</p><p>話說自2002年開始，KOKUYO每年都會舉行「KOKUYODESIGNAWARD」比賽，在民間徵求出色的「UniversalDesign」，設計師神原秀夫在雜誌看到宣傳廣告，有興趣參加，他以用家立場出發，認為一般擦膠只得8隻角只會愈擦愈鈍，稍稍動腦筋就設計出這款有28隻角的擦膠。但話說回來，「Kadokeshi」其實不是比賽冠軍，只屬入圍佳作，產品推出後大受歡迎，連他本人也意料不及！&#13;<br> （官方網頁： http://www.kokuyo.co.jp/award/award2004/e/index.html） </p><p>漫畫家點睇？</p><p>利志達：「設計好特別，用嚟擦鉛筆稿應該好方便，多幾隻應該擦得乾淨啲，不過嚿擦膠好多窿窿，感覺唔係好抵用，我都係鍾意用施德樓（Staedtler）擦膠，$6一嚿又平又襟用。」</p><p>百年企業靠一本帳簿起家</p><p>KOKUYO是日本著名文具和家具企業，去年營業額高達2,734億日圓，分別在美國、德國、香港、深圳、上海、北京、蘇州、馬來西亞和泰國等地設分公司，但99年前，它還只是大阪一間小店子，始創人黑田善太郎靠製作帳簿封面起家，他出品的硬皮帳簿除封面結實，紙邊更印有花紋，讓人無法隨便撕下一頁而不被發覺，隨後陸續出品收藏帳簿的書套、盒子、抽屜，至現在辦公室應用的文具和家具。&#13;<br> 現在KOKUYO專出品「UniversalDesign」系列文具，香港分公司坂上浩三解釋：「這概念由美國設計師RonaldL.Mace發起，文具造型古怪，目的是要讓大人、小孩、老人都能輕易使用到。」日本現在有「UniversalDesign」協會，名下有200多個會員，當中不乏HITACHI、PANASONIC、RICOH、3M等大公司，KOKUYO當然是其中之一。</p><p>㗎妹同你試KOKUYO新產品</p><p>除「Kadokeshi」外，KOKUYO還推出多款「UniversalDesign」系列產品，造型古怪色彩鮮豔，啱睇又實用，唔信？現在就請有5年工作經驗的OL橋本評一評：</p><p>「Tamahotch」慳力釘書機$29（b）</p><p>橋本：「好似Mouse咁好揸手，比平時慳力，釘文件時唔使下下用力死㩒爛㩒。」</p><p>「Punyopunyomagnet」一按即取磁石$38（a）&#13;<br></p><p>橋本：「呢個設計都好掂，慳番唔少力掹磁石。」</p><p>「Kadokeshi」勁好擦</p><p>橋本：「手感同普通擦膠無分別，多咗咁多隻角，幾頑固嘅字迹都可以輕易擦走，不過如果太用力㩒住擦，會有少少拮手。」</p><p>「Tebita」鉸剪左右手啱用$135（a）</p><p>橋本：「開柄鉸剪手感唔錯，我平時慣用左手，𠵱家用右手剪紙都剪得好暢順，手柄軟膠製，揸得耐都唔覺攰。」</p><p>「Punyopunyopin」安全㩒釘$18（a）</p><p>橋本：「好計喎！㩒釘外面包個軟膠圈，唔用擺喺枱面都唔怕拮損手。」</p><p>售賣點&#13;<br> （a）city'super2917-7288&#13;<br> （b）MonoShop2833-4556</p></body></html>