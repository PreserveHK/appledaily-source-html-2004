<html><header><meta charset="utf-8"><title>馮仁昭四圍超：<br>安仔返母校投案曾偷小食部汽水</title></header><body><h1>馮仁昭四圍超：<br>安仔返母校投案曾偷小食部汽水</h1><p>許志安噚日返到位於黃大仙嘅母校孔教學院大成小學，拍攝介紹學校片段，佢一踏足母校即大受歡迎，全校八百師生坐喺操場迎接安仔，幾乎去到每一個角落都有學生高呼佢個名，但有啲學生就將李克勤同安仔混淆咗，啲老師就更加瘋狂，撇甩學生同安仔影合照。<br> &#13;<br> <spanclass>笑不攏嘴 &#13;<br> 安仔又帶領學生齊齊念校訓，當佢問班學生邊個唱歌叻時，成班學生好識做咁指住安仔，𠱁到安仔好鬼開心，重企埋去學生中間影相，十分親切。&#13;<br> 安仔自爆細個時曾經偷汽水，佢話：「我細個時好心散同貪玩，老師都覺得我曳㗎，重成日罰我企走廊，我又成日駁阿sir嘴，俾佢打手板。我最內疚係偷過小食部幾支汽水，今次返嚟，好想補償番㗎，但可惜小食部已經執咗笠。」佢唔自爆，都估唔到佢咁曳曳！<br> &#13;<br> <spanclass>陳霽平趕拍劇失真銀 &#13;<br> 陳霽平噚日喺將軍澳電視廣播城，參與無綫新劇《YummyYummy》拜神儀式，佢話最近忙於拍無綫劇，所以連出面嘅工作都唔可以接住，佢話：「之前有套電影以英文對白為主，但咁啱我嗰陣重拍緊無綫劇集，所以推咗，咁我一向英文都好過中文嘅。」</spanclass></spanclass></p><p><spanclass>朱慧珊做主持學高檔 &#13;<br> 朱慧珊前晚喺新城接受訪問，分享點樣享受生活，佢話自己唔係一個好識享受生活嘅人，都係因為幫亞視主持節目先去啲高級餐廳，同認識吓名牌，不過由於工作好忙，所以雖然有固定男朋友，但都冇諗結婚，佢話啱啱拍拖幾個月嗰啲情侶，先會講結婚喎！<br> &#13;<br> <spanclass>陳小韻磨砂曬太陽勁痛 &#13;<br> 陳小韻同呂頌賢噚日去尖沙嘴出席「IOSSpa」嘅活動，小韻話從未喺香港做過spa，因為氣氛太緊張，所以好難relax，佢話多數去泰國浸spa，佢話：「有次我買咗成個療程唔想嘥，就喺曬太陽前做磨砂，點知曬傷咗，惟有死忍唔出聲。」馮仁昭都戥佢痛！<br> &#13;<br> <spanclass>阿Paul讚朱茵rock得性感 &#13;<br> 黃貫中（Paul）噚日喺尖沙嘴出席活動，佢女友朱茵近日出新碟，身兼唱片監製嘅阿Paul大讚女友進步神速，問佢認為女友應該走邊類型嘅音樂路線，佢話：「佢嬌滴滴都可以好搖滾，個人性感，唱歌都可以好性感嘅！」</spanclass></spanclass></spanclass></p></body></html>