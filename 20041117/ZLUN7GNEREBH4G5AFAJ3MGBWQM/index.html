<html><header><meta charset="utf-8"><title>國產貨搭SUNDAY出擊U626收身大芒3G機</title></header><body><h1>國產貨搭SUNDAY出擊U626收身大芒3G機</h1><p>本以為今年係3G年，點知嚟到11月中，都重係得「3」獨自撐場，的確令人失望。既然服務又未出到，不如就講吓會出咩機好過；上星期數碼通就公布會拍住三洋出3G，前日就輪到SUNDAY，宣布夥拍內地3G手機生產商華為科技。新機U626不但係首部國產3G機，規格亦唔弱；2.4吋大芒（26萬色）、藍芽、SD插槽全部有齊。3G機，唔一定要來路嘢先正！&#13;<br>&#13;<br>記者、攝影：劉耀祥</p><p><spanclass><fontstyle>U626Profile  &#13;<br> 制式：WCDMA/GSM900/1800MHz雙頻&#13;<br> 外芒：單色&#13;<br> 內芒：26萬色TFT（320×240像素）&#13;<br> 鏡頭：30萬像素&#13;<br> 記憶體：44MB+SD/MMC記憶卡&#13;<br> 體積：96.8×49.9×25.9mm&#13;<br> 重量：135g&#13;<br> 功能：72和弦、藍芽、MP3播放、拍片</fontstyle></spanclass></p><p>當其他3G網絡商都趨向日本或歐洲搵獨家3G機，準備在港大展拳腳嘅時候，SUNDAY就一於奔向祖國懷抱，向內地廠商埋手，卒之搵嚟專做3G系統嘅華為科技幫拖出機。日前更搞咗個記者會，雲集世界各地記者及3G營運商到場，風頭頗勁。或者有人會懷疑內地生產3G手機嘅能力，不過筆者實地試玩過重頭戲U626之後，確實令人眼前一亮，淨係睇見記者會上，試播MP3時已經引嚟全場拍爛手掌，的確令人信心大增！</p><p><spanclass><fontstyle>內置藍芽兼具插卡  &#13;<br> 今次華為為SUNDAY提供兩款3G手機，最引人注目就係集時下大熱功能嘅U626，淨係睇外形可能覺得只係一般，甚至覺得同韓國手機好相似。無可否認，U626內置嘅30萬旋轉鏡頭，喺正機身中間，一望就令人諗起三星或者LGU8120。而且外芒亦只用上單色顯示，的確唔係咁夠吸引力。不過U626乃實力派手機一名，樣唔係最緊要，首先機身體積唔算大，以3G手機嚟講已經合格有餘，加上支援藍芽及內置SD/MMC記憶卡插槽，都冇令機身過份膨脹，抵讚！</fontstyle></spanclass></p><p><br> &#13;<br> <spanclass><fontstyle>2.4吋高解像大芒  &#13;<br> 之前都講U626靠嘅係實力，唔單止支援藍芽及記憶卡插槽，娛樂方面更為出色，採用26萬色內芒，雖然好多機都有，不過有2.4吋大就真係唔多見，而且解像度達320×240像素，圖像十分之出色細膩，就算睇一般功能選單都夠晒養眼。鏡頭方面雖只有30萬像素，之但係高解像度幫手之下，影相同睇相都相當清楚，反應亦流暢，影相拍片都好爽。而且U626更支援MP3播放，機背有個大喇叭，無論係MP3定72和弦，唔用Headphone都夠大聲。不過最緊要就係內置44MB記憶體，唔插記憶卡都一樣唔使就住就住。</fontstyle></spanclass></p><p><br> &#13;<br> <spanclass><fontstyle>U326Profile  &#13;<br> 制式：WCDMA&#13;<br> 顯示器：6萬5色&#13;<br> 功能：32和弦、80個通話紀錄、MMS、7色閃燈&#13;<br> 體積：89.9×46.4×22.4mm&#13;<br> 重量：90g&#13;<br> &#13;<br> <spanclass><fontstyle>超級入門3G機  &#13;<br> U626就主攻高階及多媒體，而華為另一新機U326就主攻入門，咁點解要叫做超級入門機呢？除咗冇內置鏡頭，冇得玩3G最主打嘅視像會議之外，亦都唔支援現時嘅2.5G制式，即係一定要用3G網絡。喺現時3G網絡覆蓋未完善嘅情況之下，唔可以轉番2.5G制式，就唔係咁方便。相信遲啲3G網絡覆蓋能力更好時，呢個都未算係一個大問題。而且U326亦以超平價為殺着，以預期接近$1,000售價，對於想平平哋體驗吓3G嘅用家，應該都可以有一番作為！</fontstyle></spanclass></fontstyle></spanclass></p><p><br> &#13;<br> <spanclass><fontstyle>3G摺機逐部Look  &#13;<br> SUNDAY暫時未有講幾時推出3G，不過睇嚟都要等多陣。想即刻玩3G，又鍾意玩摺機嘅話，都唔係一件難事，以下機種都應該啱你口味！</fontstyle></spanclass></p><p><br> &#13;<br> 查詢：31623333（3HK）</p></body></html>