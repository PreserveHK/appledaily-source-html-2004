<html><header><meta charset="utf-8"><title>數碼影音：富士SuperCCD力撐<br>三菱200萬像素手機全港最勁</title></header><body><h1>數碼影音：富士SuperCCD力撐<br>三菱200萬像素手機全港最勁</h1><p>當韓國三星已經出到500萬像素影相手機，睇番香港方面就重係玩緊百零萬像素，真係有啲心酸。不過日前香港用家終於都可以「升級」，皆因連第一部百萬像素手機都未喺香港賣過嘅三菱，日前就正式發表全港首部200萬像素影相手機─M900，一跨就上到200萬像素，絕對係黑馬跑出兼且跳級出擊！&#13;<br>記者、攝影：劉耀祥&#13;<br>ImageGirl：Dicky</p><p>好多香港用家羨慕日本手機點靚點正，不過今次M900就打破「隔籬飯香」嘅傳統，因為M900除咗由日本版D506i完全移植過嚟之外（連外形都一樣），最開心就係GSM版本規格更勝日本PHS版，外芒由6萬5色升級至26萬色，邊個話日本人淨係識收埋好嘢畀自己！</p><p><spanclass><fontstyle>旋轉鏡頭一鏡兩影  &#13;<br> 日本人嘅Design的確有一手，睇見M900機背成個相機Look，都知道打開機背個蓋就會見到個鏡頭，不過打開機身一樣見到另一個鏡頭，起初以為係雙鏡頭設計，查實M900採用旋轉式鏡頭設計，合埋部機鏡頭就啱啱好向住機背，打開部機就見到個鏡頭向住自己玩自拍，可以玩相機Look影相或者傳統手機Look影相。創意十足，不過向住人影相嗰陣就一定要用外芒，稍為不便。外芒都係26萬色，１.5"亦夠大，影相都清楚，之但係就略嫌浪費咗個靚靚嘅320×240像素26萬色內芒，只係玩自拍先用到。&#13;<br> 而M900個鏡頭貴為全機主角，絕對唔係一般質素，大大隻字寫明用上富士龍鏡頭，就連感光元件亦用埋富士嘅SuperCCD，200萬像素最高可拍攝1,224×1,664像素相片，直情係將數碼相機個規格搬入手機。</fontstyle></spanclass></p><p><spanclass><fontstyle>內置Mini-SD插槽  &#13;<br> 睇型號都知，M900絕對係三菱嘅王牌高階機種，所以機內規格亦理所當然地凌駕於現時一眾三菱機種。首先淨係個雙26萬色芒，已經夠晒睇頭，尤其內芒備有320×240像素，繼SHARPGX32及SonyEricssonS700i之後，第三部採用呢種解像度，唔好話睇相，就連功能介面都覺得靚過人。聲效亦屬現時最高級別，支援64和弦，以及最實用之MP3鈴聲。內置15MB記憶體似乎偏少，之但係M900設有Mini-SD插槽，唔夠加到夠為止。&#13;<br> 雖然規格已經相當出色，不過亦有不足之處，首先機身體積同樣咁強「大」，莫講女用家，男用家都係啱啱好。其次就係未有內置藍芽，下下要靠紅外線，冇得駁藍芽Handsfree外，Send歌Send相都冇咁方便。</fontstyle></spanclass></p><p><spanclass><fontstyle>200萬像素試相區  &#13;<br> 採用富士SuperCCD技術嘅手機真係第一次登陸香港，究竟效果係咪真係咁「Super」？不如睇吓相自己分辨！</fontstyle></spanclass></p><p><b> PROFILE</b> &#13;<br> 制式：GSM900/1800雙頻&#13;<br> 外芒：26萬色/120×160像素/TFD&#13;<br> 內芒：26萬色/320×240像素/TFD&#13;<br> 鏡頭：200萬像素SuperCCD（10倍數碼變焦）&#13;<br> 記憶體：內置15MB＋Mini-SD卡槽&#13;<br> 功能：64和弦、MP3鈴聲、紅外線、GPRS、MMS、JAVA&#13;<br> 備用時間：60-200小時&#13;<br> 通話時間：2-4小時&#13;<br> 體積：105×49×24mm&#13;<br> 重量：125g&#13;<br> 查詢：25700722（菱電國際）&#13;<br> &#13;<br> 約$4,500（11月中推出）</p></body></html>