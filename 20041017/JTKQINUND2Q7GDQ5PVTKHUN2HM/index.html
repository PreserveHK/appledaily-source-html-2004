<html><header><meta charset="utf-8"><title>煲碟王：哈囉喂優先場<br>日韓「猛」片雙鬼拍門</title></header><body><h1>煲碟王：哈囉喂優先場<br>日韓「猛」片雙鬼拍門</h1><p>踏入10月底，鬼佬大節「哈囉喂」又就嚟到，今個星期碟場連氣出咗兩套鬼片DVD，好似預先慶祝Halloween一樣。日本代表為《午夜凶鈴》嘅姊妹片──《鬼來電》，韓國代表就有勁玩偵探式鬼古嘅《凶相》，講真！戲院上時要買飛睇，真係五十、五十，碟版幾十蚊一隻，認真睇落，又當真不賴，幾嚇鬼！&#13;<br>&#13;<br>記者：朱崇德</p><p>唔好話唔提醒大家，以上呢兩套鬼片，都絕對兇惡非常，血腥大平賣之餘，甚麼五馬分屍、跳𨋢槽、扑頭黨……全部都出齊，一家大細睇就固然不能；筆者嘅編輯一向自命膽大過人，佢睇到一半都話要熄機離場，大家開碟之時，真係要有心理準備。&#13;<br> &#13;<br> <b> 日本：《鬼來電》</b> &#13;<br> <spanclass><fontstyle>貼身恐怖　遺言口訊  &#13;<br> 日本嘅角川書店，繼《午夜凶鈴》在亞洲區大賣座、甚至將劇本賣到荷李活之後，《鬼來電》係今年最新上畫的第6彈。&#13;<br> 論故事情節，可謂使用了大家最貼身的恐怖──手機！女主角中村由美（柴崎幸飾）的友人，一日接到一通「留言信箱」的電話，查看電話號碼，赫然發覺竟是自己的手機在3日後所發出，起初大家以為是一個惡作劇，但追聽留言時，竟發現是自己聲音所發出的「恐怖遺言」，3日後友人離奇死亡；這種「恐怖留言」有如病毒一樣，竟然會翻查死者的電話簿資料，不斷發出。身邊友人一個一個死去，最後中村自己亦收到，究竟要如何逃出這個手機的恐懼呢？</fontstyle></spanclass></p><p><spanclass><fontstyle>極嚇鬼　人肉扭麻花  &#13;<br> 《鬼來電》最成功的地方，就有如史提芬京的電影一樣，搵出我哋身邊的事物，做出感同身受的恐怖感，而且一開場就大大隻鬼放在大家面前，冇晒以往日本式鬼片嘅含蓄感覺；講到齣戲最經典一幕，可謂第三死者小西夏美，在電視台當住電視廣播，大玩「人肉扭麻花」，破除以往一般鬼故，鬼只會靜雞雞殺人，令故事的殺傷力更大！而且橋段亦值得一讚，咁多人為一通電話而死，冇理由其他人坐以待斃啫，電影中已經玩盡Cut台、熄手機等一切手段，點解都走唔甩？答案就要大家自己睇啦！</fontstyle></spanclass></p><p>查詢：DVDPro（23326326）</p><p><b> 韓國：《凶相》</b> &#13;<br> <spanclass><fontstyle>破兇案　頭骨搵上門  &#13;<br> 《凶相》係韓國鬼片嘅代表，故事講述「頭骨還原面孔」首席專家李鉉民（申鉉濬飾），一次協助警方調查兇殺案的過程中，遇上了一個主動搵上門嘅「頭骨」。在一步一步的調查中，揭發了國立醫院中，竟然有人與連串謀殺案同器官販賣事件有關。&#13;<br> 論情節，韓片始終擺脫唔到左抄右拼的橋段，「頭骨還原面孔」外國電影早已有，至於「頭骨」主動搵上門，真係好有《聊齋》故事Feel，不過幸好故事鋪排完整，當中女主角宋允兒所飾的女助手，自然可愛、笑口常開，真係令人睇得好開心，而且同李的一段撲朔迷離的感情關係，都係韓劇小品電影的拿手好戲；到故事終結時，又嚟一個兩人關係的突變，故事複雜加恐怖緊張，都算值得一睇。</fontstyle></spanclass></p></body></html>