<html><header><meta charset="utf-8"><title>明星大晒？ - 麥兆輝(導演)</title></header><body><h1>明星大晒？ - 麥兆輝(導演)</h1><p>一部電影開拍有好多原因，最正常而又少見嘅係有人諗咗個題材覺得掂嘅咁又有個人肯畀錢佢咁就拍啦。不過一般嚟講呢件事都係唔會發生，因為香港影圈始終唔係創作主導，雖然近年呢個情況有改善，但係都未成氣候。因為有時創作人又係唔抵爭，佢哋嗰啲所謂好掂嘅題材有時係自己都未講得掂，或者係得佢老婆覺得好掂，又或者係佢自己根本就唔係好掂，所以想快快趣趣開部戲就以為可以搞掂。不過事與願違，原來大部份老闆對於題材呢樣嘢都唔係好掂，又或者係佢已經試過好多次，有條友話畀佢聽好掂嘅嘢結果都係唔掂，所以佢惟有否決呢部戲其實佢自己真係已經好唔掂。</p><p>至於冇咁正常而又經常令到一部電影開拍嘅原因就多囉。最常見嘅係有個老闆叫你用阿邊個加阿邊個，然後暑假上部戲啦。用就梗係唔錯啦，但係我通常都會問：「咁到底拍乜嘢題材先？」咁老闆通常都會答：「創作嘅嘢我唔理你，總之要掂。」真係受寵若驚，有個老闆咁對你真係唔錯，但係又驚有負佢嘅期望，再加上阿邊個同阿邊個如果覺得你個題材唔係好掂，佢哋各自有個掂啲嘅而暑假就重有一個月到喇，咁就真係大鑊。不過呢啲情況最近都冇發生喺我身上，因為我一遇到呢啲情況就唔係好掂，所以久而久之，我敬愛嘅各位老闆都唔會出啲咁嘅題目畀我。&#13;<br> 大家唔好覺得以上發生嘅事例好離譜，其實係充份反映咗電影工業係一個真真正正嘅群體工作。電影投資係一個商業活動，老闆們當然希望有回報，最安全嘅做法當然係搵一個佢認為掂嘅大明星返嚟。所以創作人應該畀心機度定啲好題材，最好係已經包括晒不同嘅阿邊個加阿邊個，總之A、B、C餐，掂！</p></body></html>