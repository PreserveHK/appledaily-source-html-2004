<html><header><meta charset="utf-8"><title>Talkative - 左丁山</title></header><body><h1>Talkative - 左丁山</h1><p>左丁山讀小學中學之時，學生手冊上試過幾年，都有班主任寫嘅評語話左丁山：說話太多；英文評語寫Talkative，皆因左丁山鍾意講嘢，老師覺得不勝其煩。Talkative係貶語，好彩阿媽唔識英文，睇唔明，老頭子識英文，但佢自己成日喺屋企講掌故（例如孫大炮與陳炯明、蔣介石與桂系鬥法、李惠堂參加柏林奧運等等戰前野史），自己亦好talkative，所以睇完班主任評語，全無意見。</p><p>自幼鍾意講嘢，原來有好處，就係靠把口都掂。呢日傳訊總監S小姐請食飯，講起佢呢十幾年嘅做事經驗，有啲慨嘆：「我哋好多高層行政人員唔識說話，企起身對住十幾二十人講話，做presentation，就會口窒窒，詞不達意，只能講來講去得幾個talkingpoints，莫講英文如此，普通話更死人，講番廣東話都只係好少少。其實我見過唔少行政人員好有料，做事能幹，但係輸蝕晒口才，爭升級嘅時候，就永遠蝕底畀印巴裔、英美裔。其實好多英美印巴人，講就天下無敵，做就不一定比香港人更有能力，不過印度人把口啷過油，辯論功夫了得，唔到你唔服。」&#13;<br> 印度人非常talkative，喺跨國公司中與香港行政人員爭升級，時時佔優勢，以前嘅美國銀行（BankofAmerica）在亞洲好活躍，亞洲區頭頭之中，印度人十佔其七，於是賓架界封佢一個外號，BankofIndiainAmerica。𠵱家呢家銀行喺亞洲有冇咁活躍，情況唔清楚咯。S小姐係傳訊公關專家，經驗豐富，對行政人員嘅說話演講能力，特別敏感，佢問左丁山原因何在，左丁山就話：「香港學生自細已經俾先生鬧talkative，大個咗邊度識講嘢！」</p></body></html>