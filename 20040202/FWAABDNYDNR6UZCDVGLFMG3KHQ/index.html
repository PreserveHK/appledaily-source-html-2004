<html><header><meta charset="utf-8"><title>爭金像獎出蠱惑<br>馮仁昭四圍超：大老細幫愛將造票</title></header><body><h1>爭金像獎出蠱惑<br>馮仁昭四圍超：大老細幫愛將造票</h1><p>第二十三屆香港電影金像獎頒獎禮四月四號喺尖沙嘴文化中心舉行，第一輪票選今日截止，所有候選名單今個月十二號就會公布。噚日馮仁昭同金像獎協會主席文雋食晏，佢話發現有會員投票時竟然造票：「有一間公司搵人代填所有投票表格，所有筆迹都係一模一樣，由於之前我哋有晒所有投票者嘅簽名，可以對字迹，好明顯有人喺度造票，所以我哋即時將呢四、五張選票作廢。」<br> &#13;<br> <spanclass>欲邀劉曉慶頒獎 &#13;<br> 雖然文雋唔肯講係邊間公司造票，但據馮仁昭所知，呢間公司個老闆有個愛將，老闆為咗愛將同自己公司嘅戲攞獎，所以咪係咁造票囉！可惜佢哋搵同一個人去填寫，想唔俾人發現都幾難！&#13;<br> 另外，文雋話希望今年搵昆頓塔倫天奴（QuentinTarantino）同劉曉慶做金像獎頒獎嘉賓，但就暫時未知劉曉慶可唔可以出境。文雋又話為鼓勵更多人積極投票，出年正計劃推出金像獎選民卡，到時投票者會有食肆同睇戲等優惠。</spanclass></p><p><spanclass>呂良偉囝囝搶老竇鏡 &#13;<br> 呂良偉同任賢齊獲加納共和國郵政處發行肖像限量版郵票，噚日呂良偉一家出席喺灣仔舉行嘅亞洲巨星郵票匯展活動，見呂良偉個囝囝活潑得意，攞住支潤膚膏當咪唱歌，又表演打功夫，見到相機鏡頭又識揮手，搶晒爸爸風頭。不過呂良偉心情依然大好，請埋老婆同囝囝上台影相，重情不自禁錫咗太太一啖。我馮仁昭見到咁溫馨嘅場面，都好鬼羨慕！<br> &#13;<br> <spanclass>黃泆潼擦海鮮避禽流雞 &#13;<br> 黃泆潼農曆新年去咗泰國旅行，佢話一早收到風話當地有禽流感，所以唔敢食雞，只食海鮮。黃泆潼日前話：「我曬黑咗，呢排狂做美白，因為我遲啲有新戲開工，同Edison（陳冠希）會有對手戲，雖然佢好靚仔，但就唔驚俾佢電親。」咁講Edisonfans大可放心喇！<br> &#13;<br> <spanclass>阿倫做騷收金牛 &#13;<br> 譚詠麟同李克勤前晚繼續喺紅館舉行「左麟右李04開心演唱會」，陳百祥同黃杏秀都有去捧場，佢哋睇完騷後重入後台同阿倫拜年。而阿倫話：「今年收到好多觀眾嘅利是，試過有女觀眾冇利是封，佢就拎張金牛塞畀我，見佢咁熱誠咪收咗佢囉。」咁好搵，唔怪得佢哋專喺新年開騷！</spanclass></spanclass></spanclass></p><p><spanclass>馬浚偉表演汗流入眼 &#13;<br> 馬浚偉前晚幫金飾集團表演，佢着晒厚衫喺台上又唱又跳，大汗叠細汗，重話啲汗流咗入眼，搞到副隱形眼鏡都差啲沖甩埋，夠晒誇張。馬仔重話新年雖然打牌輸咗幾千蚊，不過好彩識咗啲出版界老闆，幫佢出書之餘，重𢭃咗幾萬元利是補數。<br> &#13;<br> <spanclass>藍潔瑛等出院好精神 &#13;<br> 藍潔瑛噚日繼續喺東區醫院嘅精神科接受治療，好友林建明就帶咗湯水去探佢，重逗留咗成個半鐘。問到藍潔瑛今日係咪可以出院？林建明話：「都要等醫生巡完房先知，佢今日嘅精神比前幾日好好多，都有進步㖭。」</spanclass></spanclass></p></body></html>