<html><header><meta charset="utf-8"><title>　　唐媽媽勇者無懼照食雞 - 李八方</title></header><body><h1>　　唐媽媽勇者無懼照食雞 - 李八方</h1><p>呢排禽流感猖獗，高官名人見面，話題由老董捱得幾耐，轉為互相問候吓重有冇食雞。董婆A1早排力撐話繼續食，財司唐英年媽咪唐尤淑圻噚日亦立場一致，認為冇乜問題，雞照食，真係勇者無懼！&#13;<br> 唐媽媽噚日入沙田馬場跑馬，話捧朋友場，買頭場七號「力勝」，點知大熱倒灶，跑得第二，搞到冇得劏雞慶祝㖭。不過唐媽媽重話新年都照食雞，佢重話年初十晚出街食飯先食過，因為同枱人人都食，所以自己都照食可也，不過𠵱家見到啲雞有血、唔熟嘅話，就唔會食。&#13;<br> 八方問唐媽媽知唔知懷疑有禽流豬？佢即時好驚青話：「係咩？！唔係淨係口蹄症？我唔清楚，如果出現人傳人就怕囉，所以大家要小心啲，多啲洗手。」不過，唐媽媽嘅人格，始終獨立啲，「洗手」兩字，只係嗡咗一次而已。&#13;<br> （圖）唐英年媽咪唐尤淑圻話𠵱家食雞「唔熟唔食」。&#13;<br> 顏英儀攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>