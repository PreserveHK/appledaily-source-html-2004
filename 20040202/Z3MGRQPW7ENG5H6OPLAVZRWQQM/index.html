<html><header><meta charset="utf-8"><title>英倫門神有喜有悲<br>求驗客手記：獲加被撩㷫郁球迷</title></header><body><h1>英倫門神有喜有悲<br>求驗客手記：獲加被撩㷫郁球迷</h1><p>上周六晚英超聯賽事，幾位英格蘭國腳級門將都有令人「意外」表現；首先係愛華頓門將馬田，對利物浦打到好似識飛咁，對手攻極都入唔到，激死唔少上盤客。&#13;<br> 馬田威風，佢舊袍澤羅賓遜就喺列斯對米杜士堡一役領紅牌。其實我求大俠睇到，當時就嚟完場，列斯又輸緊○比二，佢根本無必要踢低對手；之前有球會想簽佢又唔騷人，𠵱家搞到要停賽，早知走人好過啦！&#13;<br> 最後到李斯特城個獲加，對維拉失五球，重俾球迷走入場挑釁，結果佢對嗰位球迷有所動作，或被起訴㖭！計我話，隊波輸到咁大鑊，嗰條友重要撩事鬥非，過份啲啩！<br> &#13;<br> <spanclass>艾列頓去到盡幫不來梅留美好回憶 &#13;<br> 好多球員喺長假後表現跌watt，但艾列頓例外。前晚佢入兩粒幫不來梅贏哈化四比○，今屆德甲入球去到十八球，季尾隨時破三十大關。翻查歷史，佢喺德國五年都未攞過神射手，家陣有胡叫，梗搏命啦！況且佢下屆都過史浩克，所謂好嚟好去，佢都想幫不來梅攞聯賽冠軍。<br> &#13;<br> <spanclass>舒寧咸廿四孝老竇鋪條青雲路畀個仔行 &#13;<br> 英甲球隊米禾爾啱啱簽入舒寧咸？無錯，不過呢個係查理舒寧咸，係正牌踢緊樸茨茅夫，嗰位前英格蘭國腳舒寧咸個仔嚟嘅。據知查理之前係熱刺青年軍，呢次轉會都係舒寧咸有份安排，因為舒寧咸當年就係喺米禾爾出身，睇嚟都係想鋪返自己條青雲路畀個仔行咁喎！</spanclass></spanclass></p><p><spanclass>比歷連奴倒地嚇親人以為又有球員…… &#13;<br> 前晚西甲聯華倫西亞大勝馬拉加，焦點除咗華倫大勝六比一，重有佢哋後衞比歷連奴。事關比賽途中呢位阿根廷球員突然倒地，場內外嘅職球員即刻好緊張，以為又係暴斃事件……好彩最後比歷連奴都無事；華倫方面話比歷連奴不過係血糖低啫，咁都冇咁驚。<br> &#13;<br> <spanclass>力帆降班兼冇糧出謝暉返國發展真運滯 &#13;<br> 前國足成員謝暉曾經喺德國球壇發展，最後不甚如意，上年返中國球壇希望有新開始，點知重慶力帆最終要降班，謝暉𠵱家因為球會賣盤，畀拖欠薪金，要鬧上法庭。雖然同佢一齊由德國返祖家發展之楊晨都無起色，但深圳健力寶話晒大球會，唔使擔心無糧出；謝暉就黑仔囉！</spanclass></spanclass></p></body></html>