<html><header><meta charset="utf-8"><title>　　王于漸成特區大紅人 - 李八方</title></header><body><h1>　　王于漸成特區大紅人 - 李八方</h1><p>港大經濟及工商管理學學院院長、阿董智囊之一嘅王于漸教授，最近春風滿面。年初五港大校長徐立之叫齊啲學院阿頭見記者，梗係唔少得佢老哥，年初七財政司司長唐唐公布高層次嘅經濟及就業委員會名單，佢因為個名筆畫重少過王冬勝，遂排頭位；之後，特首又宣布委任佢做九鐵管理局成員，撈齊咁多瓣，咁都唔影響教學，你話王教授幾威。&#13;<br> 所以八方都喺港大團拜捉住佢，王教授話，想搞番生個經濟政府可以做嘅嘢好少，好似香港咁，政府都係冇乜嘢可做，𠵱家經濟復甦，就自然會掂。真係不愧芝加哥學派嘅傳人；教老董完全唔使做嘢？呢停顧問又幾易做。唔知老董係施政報告猛話要休養生息唔做大事，係咪聽咗教授點？&#13;<br> 好似劉皇發求咗籤之後一樣，王教授都睇好猴年嘅前景，話失業率到年尾有機會回落至百分之六，即係差唔多全民就業喇，今次發咯。&#13;<br> （圖）王于漸喺港大團拜時話猴年嘅香港經濟一定好。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>