<html><header><meta charset="utf-8"><title>　　趙國雄剖白少年生活 - 李八方</title></header><body><h1>　　趙國雄剖白少年生活 - 李八方</h1><p>今次想講嘅人，可能係見報率最高嘅上市公司董事，比起佢老細李超人更厲害。呢位就係長實「樓神」趙國雄。經常一周七日都見報嘅趙董，日前出席新城財經台訪問，剖白自己少時的家庭和學校生活，八方覺得都值得同大家分享。&#13;<br> 趙樓神話生於大家庭，有十四兄弟姊妹，家庭環境不好，曾經試過一套校服與阿哥兩份。阿哥讀上午班，佢喺學校門口等阿哥放學，然後到就近公廁換校服返下午班。&#13;<br> 另外，趙家又試過幾兄弟冇錢交學費，校長要求見家長，但趙媽媽先發制人，對校長話自己肯送幾個仔入讀該校，係對校長的信任，唔通校長會因兩個月的學費而唔信任佢，結果成功令校長唔好意思追學費。&#13;<br> 至於頻見報，趙樓神話係為咗公事，但對私生活也帶來些少影響，例如早前去澳門公幹，有海關工作人員認得佢，重同佢打招呼，在場有五六十位市民望着他；到澳門後，想入賭場逛逛，都因俾人認出同埋指指點點，唉，做名人冇乜自由，都係壓抑吓七情六慾好啲。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>