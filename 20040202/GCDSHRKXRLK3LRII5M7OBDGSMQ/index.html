<html><header><meta charset="utf-8"><title>一味窩輪：中企Call輪遲啲可博</title></header><body><h1>一味窩輪：中企Call輪遲啲可博</h1><p>內地禽流感疫情惡化，爆發疫症嘅地區愈來愈多，加上廣州又有沙士新個案，睇嚟港股今日都唔會太叻，尤其是國企股，繼續調整嘅機會唔細。&#13;<br> 睇淡國企股而想揸中企（國企）Put輪，冇乜好選擇，因為現役中企Put輪溢價普遍偏高，全部都十幾廿個%，但槓桿率則不大，多數係個位數字，而且近半得5倍或樓下，單睇數據，實在唔得吸引。&#13;<br> 禽流感係得人驚，但暫時對經濟嘅影響似乎心理大於實質（他日證實可以人傳人則另當別論），國企再調整多陣，重拾升勢或反彈嘅機會好大。自舊年4月中至今，國企指數試過兩次跌穿50日線，但隨後即開展新升浪，𠵱家50日線喺4439，博歷史重演，可候國指稍為跌穿50日線買中企Call輪，對象係9317，現價48仙，5月尾到期，負溢價0.12%，槓桿率5倍。<br> &#13;<br> <spanclass>上實輪9577嫌貴 &#13;<br> 國企近期唔多好，個別紅籌則幾靚。上海實業（363）上周五就逆市升2.5%，收20.40元，帶起3件上實Call輪，升幅最大係9577，彈跳15%。9577玩到8月中，溢價成13%，槓桿率7倍，稍嫌貴咗啲。唔想畀咁高溢價，可揀9258，7月尾到期，溢價1.4%，槓桿率3.5倍。&#13;<br> 章　盛</spanclass></p></body></html>