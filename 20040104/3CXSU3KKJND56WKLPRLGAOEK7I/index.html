<html><header><meta charset="utf-8"><title>政壇大獎 - 陳也</title></header><body><h1>政壇大獎 - 陳也</h1><p>樂壇頒獎禮很騎呢，像祠堂派豬肉。既然樂壇咁高興，政壇都應該湊熱鬧，頒贈2003年度最佳表演大獎。甚至要學到足，也來個死後追封。第一個終身成就獎，毫無疑問是頒給偉大領袖豪華豔屍百歲冥壽的毛主席。得獎的原因，唔使問阿貴，就係貪佢死得早，否則活到宋美齡的高壽，禍害中國多二十年，中國人有好日子過至奇。就算開放晒自由行，來的也是窮光蛋，香港冇着數。&#13;<br> ○三年度最有情有義大獎，梁錦松和王見秋雙雙瓜分。前者情操高尚有董特首Q嘜保證，後者宣揚不離不棄訊息，兩者下場相近，同是跣腳落台。踢落台抓住沙很殘酷，2004是慈悲好年，頒他們豬肉獎安慰一下吧。&#13;<br> 最佳茄哩啡大獎歸何志平。無論是到車公廟求下下簽，皇馬訪港，拍住神舟英雄偉哥合照，到平機會密會的忽然不在場，還有文化中心聖誕夜少幾噸的垃圾……總見到大茄哩啡準時埋位入戲。假以時日，有可能砌贏萬人迷梁朝偉，做到香港影帝。&#13;<br> 最賺人熱淚悲情獎，非楊永強莫屬。強哥唔儍，懂得用淚彈催情，不會狡辯是風吹沙入眼。以後但凡有白事，就由他做香港送殯代表。&#13;<br> 其他政壇人物也有啜核表現，但獎項僧多粥少，曾鈺成、鄔維庸、曾憲梓三人要拗手瓜爭奪無間道卧底暗獎。曾鈺成民建聯主席位置不保，聲望直插接近無間地獄的牛頭馬面，得獎呼聲領先。</p></body></html>