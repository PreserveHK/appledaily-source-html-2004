<html><header><meta charset="utf-8"><title>一味窩輪：交投旺盛9160炒賣易</title></header><body><h1>一味窩輪：交投旺盛9160炒賣易</h1><p>滙豐（005）預託證前晚喺美市被人質低兩蚊，咁啱大摩又調低中銀（2388）今年盈利預測，淡友似乎開始做嘢。不過，恒指是日只跌61點（單係1隻滙豐已令恒指唔見53點），好友並未放軟手腳。&#13;<br> 藍籌當中，長實（001）表現較好，升1.7%，收報76元。長實Call輪最叻係9235，進帳11%，現價55仙，4月30日到期，溢價4.5%，槓桿率13.8倍，呢件數據可以接受，缺點係交投唔旺，而且尚餘日子唔係太多。&#13;<br> 玩長實Call輪，主角始終係9160，現價65仙，比9235長近1個月命，溢價3.3%，槓桿率11.7倍，交投旺盛係長實輪之冠，炒出炒入，轉身好容易。&#13;<br> 和黃（013）是日企定定，但佢嘅Call輪9066就跌咗7%，現價69仙，重有個半月期，溢價0.98%不高，槓桿率9.6倍，有可博之道。<br> &#13;<br> <spanclass>中銀Call輪吼低買 &#13;<br> 中銀喺大摩唱淡下，跌1%，收報15.45元，10日線目前在15.3元附近，守得穩有機會再開車，中銀Call輪可以吼低買。早幾日介紹嘅9218，數據仍佳，9月到期，溢價3.6%，槓桿率7.3倍。想爆炸力大啲可揀9238，玩到年尾，溢價6.8%，槓桿率9.5倍。&#13;<br> 章　盛</spanclass></p></body></html>