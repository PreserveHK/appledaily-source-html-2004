<html><header><meta charset="utf-8"><title>睇電視勿教壞細路 - 左丁山</title></header><body><h1>睇電視勿教壞細路 - 左丁山</h1><p>馬場內，有人講戲唔係講馬，左丁山在馬場，早已百毒不侵，唔會輕易俾人打擾刨馬嘅專心，不過兩位男士兩位女士猛講《金枝慾孽》，一對話好睇，一對大罵，於是聽多兩句。年輕男女話《金枝慾孽》啲橋段夠過癮，話皇宮內人人鬥法，緊張緊湊。&#13;<br> 中年男女就話：「我睇見個戲名就唔鍾意，我哋細個睇柯德莉夏萍，純情到極，套《金枝玉葉》唔知幾好睇。無綫呢套戲叫做《金枝慾孽》，冤孽個孽，性慾個慾，名都衰過人。家庭黃金時間播呢套戲，教壞細路。我哋現在晚上索性熄電視，唔想對仔女學啲衰嘢，皇宮內勾心鬥角，出賣色相，擦鞋巴結，完全唔係中學生、小學生要學嘅核心價值。」&#13;<br> 青年男女話：「使唔使咁道學呀，我哋重未有細路，將來都未必會有，冇你哋咁嘅禁忌。」中年女士話：「畀仔女睇呢套肥皂劇嘅家長，就係不負責任，冇家教！」青年男女話：「唔使咁激；嗱，呢場隻『貝多芬』係唔係贏梗呢？猛咁落飛喎……」&#13;<br> 不聽不知，原來無綫播緊呢套劇，左丁山晚晚返到屋企，已經接近九點，扭開電視就睇新聞一台，跟住去CNBC、CNN，與一般人嘅喜好脫節。國際上要講公司管治，提倡制度化、透明化，香港董事學會拚命宣揚最佳公司管治，與新加坡爭亞洲第一。聽講《金枝慾孽》內講嘅千年宮廷故事，當然係反潮流，令人以為宮廷鬥爭術可以應用於公司管治，搞公司政治，向大老闆獻媚就可以向上爬。呢套嘢喺一啲老人公司或者仍然吃得開，但已經唔係主流嘞。</p></body></html>