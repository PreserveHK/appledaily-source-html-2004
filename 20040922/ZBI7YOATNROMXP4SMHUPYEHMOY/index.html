<html><header><meta charset="utf-8"><title>短線遊：<br>大尾篤一日玩盡海陸空</title></header><body><h1>短線遊：<br>大尾篤一日玩盡海陸空</h1><p>記得沙士期間的大尾篤旺過旺角，記者親歷其境實在嚇了一跳，多人到走夾唔唞。如今大尾篤回復原貌，當然又再吸引到我們到來，無他，只因這裏玩意多，放風箏、垂釣、遠足、扒艇仔、BBQ瓣瓣齊，無論拖友或者一家大細來閒遊，都可以海陸空齊玩一整天！&#13;<br>&#13;<br>記者：張銘恩　攝影：陳智良&#13;<br>模特兒：Rome&amp;Natalie（StarAsia）</p><p><spanclass><fontstyle>主壩上向左釣向右釣  &#13;<br> 大埔墟乘小巴，半小時到達大尾篤，一落車，Natalie就話要放風箏：「船灣淡水湖主壩向海夠大風，我呢亭低手都一定起到鳶喇！」一行人走到路旁士多，發現風箏十二大元已有交易，好啦！就順她意買一隻新款立體風箏。沿大路直登大尾篤主壩頂，果然好大風！五顏六色的小丑風箏在空中飄吓浮吓咁，零舍鬼馬。&#13;<br> 主壩不但是放風箏與踩單車勝地，更是不少釣魚發燒友的熱門蒲點，因為主壩就像一把筆直間尺，劏開船灣淡水湖與吐露港，想釣淡水魚可在左邊釣，想歎海水鮮可以右邊釣，塘釣海釣可以即轉Channel，好盞鬼！</fontstyle></spanclass></p><p><spanclass><fontstyle>私家魚場高手教路  &#13;<br> 突然興之所至，兩手空空想釣魚？一樣有計！小巴站對面正好有一私家釣魚場，歡迎非會員即時Walkin。釣魚場面積達40多萬平方米，水深1.5至2.5米，仙骨大頭魚、鯇魚、生魚、淡水石斑等塘魚種類超過20種，最大條的超過10斤重，成圍枱都食唔晒！想即席品嘗魚穫，老闆更可搭路到附近餐廳以友情價加工（約$30），超開心。</fontstyle></spanclass></p><p><b> 大美督釣魚場</b> &#13;<br> 地址：大尾篤道28地段11號A（26626351）&#13;<br> 收費：平日每小時$25（泊車免費）&#13;<br> 假日每小時$30（全日泊車會員$30，非會員$50）&#13;<br> 註：非會員需交臨時會席費$10，租用釣具每次$10。&#13;<br> 網址：<ahref http:>www.yp.com.hk/tmtfishfarm </ahref></p><p><spanclass><fontstyle>迷你家樂徑1公里長  &#13;<br> 想遠足活動筋骨？又得！大尾篤有條迷你家樂徑，入口就在上主壩斜路底白普理青年旅舍側，全長只有1公里，行畢全程不用1小時，一路鳥語花香，絕對老少咸宜。家樂徑有十二生肖標柱，山上有觀景台，可以垂直角度近距離俯瞰整條船灣淡水湖主壩，更可遠眺船灣淡水湖、八仙嶺、鹽田仔和馬鞍山景色。</fontstyle></spanclass></p><p><spanclass><fontstyle>壓軸節目扒艇BBQ  &#13;<br> 下山後原定即刻醫肚BBQ，Natalie卻說：「今日淨係喺塘邊釣過魚，個海咁靚，無得落去玩？」咁爛玩，一於奉陪到底，即刻落海扒艇仔。泛舟湖上本來好浪漫，點知兩人極唔協調，落槳唔齊，扒來扒去都喺泊艇區原水兜圈，唔前唔後勁搞笑！&#13;<br> 大尾篤有兩個露天燒烤場，一個在小巴站旁，另一個就在盡頭水上活動中心旁。論景致後者絕對優勝，兼備有公廁、露天洗手設施及小食亭，清潔或補給燒烤用品勁方便；前者則有個甚具特色的三角亭，吹風看海一流。</fontstyle></spanclass></p><p>生利租艇（26605402）&#13;<br> 地址：大尾篤1號碼頭&#13;<br> <b> 平日</b> 	&#13;<br> 2人小艇　每小時$20，全日$100	&#13;<br> 4人大艇　每小時$40，全日$200	&#13;<br> &#13;<br> <b> 假日</b> &#13;<br> 2人小艇　每小時$25，全日$120&#13;<br> 4人大艇　每小時$50，全日$250</p><p><spanclass><fontstyle>10分鐘攞水塘釣魚牌照  &#13;<br> 一直以為水塘釣魚牌申請手續繁複，條件限制又多，為籌備這次採訪，記者抱着我不入地獄誰入地獄的心態，親身申請一個釣魚牌，估唔到全程10分鐘搞掂，超方便！市民如要到香港17個水塘釣魚，得先向水務署申請釣魚牌照，申請人需年滿13歲，費用$24，牌照有效期為3年。每年發出牌照數目沒有限制，但有牌照者只能在每年9月1日至翌年3月31日非魚類繁殖期垂釣，有興趣者可親身前往或以郵寄申請。</fontstyle></spanclass></p><p><b> 親身前往</b> &#13;<br> 申請人可往以下兩個客戶諮詢中心辦理手續，出示身份證明文件、繳交牌照費，牌照可即日發出。&#13;<br> 1.灣仔告士打道7號入境事務大樓1樓&#13;<br> 2.旺角洗衣街128號地下&#13;<br> &#13;<br> <b> 郵寄</b> &#13;<br> 備身份證明文件副本、面額港幣$24支付「香港特別行政區政府」的劃線支票，連同回郵信封，寄往香港灣仔告士打道7號入境事務大樓43樓水務署總部，信封面註明「申請釣魚牌照」，牌照會以平郵方式寄予申請人。&#13;<br> 查詢網址：<ahref http:>www.info.gov.hk/wsd/tc/html/edu/fish/license.htm &#13;<br> 水務署客戶服務熱線：28245000</ahref></p><p><b> 交通</b> &#13;<br> 去程：大埔墟火車站乘20C小巴（$6）或75K巴士（$4.7）直達大尾篤。&#13;<br> 回程：大尾篤乘20C小巴（$6）或75K巴士（$4.7）返回大埔墟火車站。</p></body></html>