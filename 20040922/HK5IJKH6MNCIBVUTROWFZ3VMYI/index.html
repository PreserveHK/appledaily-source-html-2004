<html><header><meta charset="utf-8"><title>CrossOver - 谷德昭</title></header><body><h1>CrossOver - 谷德昭</h1><p>與外甥兩代同堂地去看《異獸戰》，何謂兩代？我是跟《Alien》與《Predator》識於微時的，可以講得係頗稔熟；外甥則在兩位巨星成名後才略知他們的過去，可以講得係新相識。我是抱着去探舊朋友兼睇吓究竟Alien定係Predator好揪啲的心態進場，外甥則一句講晒，「抵睇呀！」兩位名堂響噹噹的星際巨星共冶一爐，一張戲票一箭雙鵰，重唔抵睇？其實一箭射中的是我與外甥兩隻鵰，電影製片商的算盤算是打響了。&#13;<br> 入戲院前，先向外甥作了簡單而隆重的簡報，當年《Alien》與《Predator》紅透半邊天，除了因為電影拍得精采外，兩位星際巨星的造型居功至偉，Alien渾身上下散發濃厚男女性器官的特徵，神秘而濕濡；Predator揭開外星人髮型的新一頁，活像是好揪兼識得隱形的BobMarley，最特別的是作者把兩位星際巨星描寫得精過鬼，Alien陰險毒辣，Predator剛柔並重，絕非只係識得扭開門鎖食人的速龍可比。&#13;<br> 結果係……費事影響大家第日睇影碟，總之原來Alien、Predator與人類之間的三角關係係咁冇癮，尤其係異形，突然變成蠢才，淨係成日識得依起棚牙，然後喺棚牙裏面再依起另一棚牙。大明星身價高企，各款英雄與怪物的crossover將會繼續，繼《黑色星期五》大戰《猛鬼街》、《Alien》大戰《Predator》之後，聽講好似《超人》會大戰《蝙蝠俠》，個人希望可以睇到《沉默的羔羊》嘅食人博士大戰《侏羅紀》嘅暴龍，或者《ET》大戰《大白鯊》，嘩，正呀！</p></body></html>