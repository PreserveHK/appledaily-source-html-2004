<html><header><meta charset="utf-8"><title>新車速報：<br>本田Jazz04換新裝潮爆</title></header><body><h1>新車速報：<br>本田Jazz04換新裝潮爆</h1><p>本田Jazz甫推出，便已成為車迷追捧對象；不過，響多款同級新車嘅步步進逼下，代理響最近就引入咗2004年新版抵港，其中頂級嘅EX型號更加入全新車身顏色、新款15吋胎車令，同埋與車身色調相同嘅頭燈燈座等配備，頓時令賣相變得更型、更潮！	&#13;<br>&#13;<br>記者：鄭達基　攝影：陳偉強&#13;<br>ImageGirl：BoBo</p><p><spanclass><fontstyle>全車包圍夠型仔  &#13;<br> 如果大家向來有留意車壇動態的話，都應該重記得本田香港代理，曾為Jazz推出加有車廂裝飾嘅SheVersion，以及備有全車包圍及加入多項豪華設備嘅HeVersion，當時甚受車迷歡迎；不過，新抵港嘅2004年版本，則只有普通版嘅LX，同埋大家眼前呢部加有全車包圍嘅EX型號。&#13;<br> 呢款Jazz1.3EX除裝有全車原廠跑車包圍，包括頭尾泵把整流器、車身兩側裙腳及尾定翼外，新車重加入咗四輪新款15吋跑車合金胎軨，就連頭燈燈座亦用上與車身顏色相同嘅設計，從而令部車登時變得更型更醒目。</fontstyle></spanclass></p><p><spanclass><fontstyle>1.3公升偈慳油又夠力  &#13;<br> 雖然外觀及車廂內有多項改動，但新車仍沿用一台1.3公升直4i-DSI引擎作骨幹，不但創下極低耗油量紀錄外，加上動力輸出數值不變，匹配一套MultiMatic無段變速自動波，起步加速反應唔錯，用作日常代步可謂至適合不過。&#13;<br> 與此同時，歐式底盤結構加上15吋高性能輪胎作配搭，行車循迹表現毫不遜色，兼且由於車身短小，走彎抹角輕鬆容易；而由前碟後鼓形式出現嘅制動系統，響ABS及EBD等電子系統嘅輔助下，制動表現亦能予人十足信心。</fontstyle></spanclass></p><p><spanclass><fontstyle>座艙鋪排活力十足  &#13;<br> 就打開車門所見，新版Jazz雖與原有型號沒有多大分別，但其實細心留意下，不難察覺到佢嗰個簡潔易讀嘅三圓表板，改換上跑車化嘅白底設計，望落倍見有一份吸引力。另外，中控台上又有齊音響及雜物匣等配備，而呢部屬頂級版嘅EX型號，重有恒溫冷氣配搭，從而讓你於炎夏時，可有透心涼之感；設備重有齊電窗、門邊電鏡及電天窗等配備㖭！&#13;<br> 然而，座椅承托力不俗，當遇有需要時，更可將後排椅背幅覆摺放平，又或者將後排座墊收摺起，方便擺放行李㗎！</fontstyle></spanclass></p><p><spanclass><fontstyle>本田Jazz1.3EX規格  &#13;<br> 引擎：1339cc直4SOHC&#13;<br> 馬力：86ps/5700rpm&#13;<br> 扭力：12.1kgm/2800rpm&#13;<br> 傳動：MultiMatic無段變速自動波，前輪驅動&#13;<br> 懸掛：（前）麥花臣支柱（後）扭力連桿&#13;<br> 制動：（前）透氣碟（後）鼓式（ABS）&#13;<br> 輪胎：185/55R15&#13;<br> 尺碼：3830×1675×1525mm&#13;<br> 軸距：2450mm&#13;<br> 新車售價：$132,880&#13;<br> 車輛提供：合群汽車（23802231）</fontstyle></spanclass></p><p><b> 同級對手比較</b> &#13;<br> <spanclass><fontstyle>日產March  &#13;<br> 點睇：新車賣相好Cute，加上多項實用配搭（如「e-匙」系統及AutoLight等等），加上吸引售價，因而惹來不少車迷注視。&#13;<br> 售價：$119,800</fontstyle></spanclass></p><p><spanclass><fontstyle>豐田Echo  &#13;<br> 點睇：雖於早前推出咗Facelifted新版，但變動卻不大，但勝在設備齊全實用，重有慳油好力嘅特性。&#13;<br> 售價：$109,500（自動波版）</fontstyle></spanclass></p><p><spanclass><fontstyle>萬事得Mazda2  &#13;<br> 點睇：無論外形及車廂陳設，都予人耳目一新嘅感覺，而新車重備有1.3及1.5公升偈供選擇，以切合不同用家需要。&#13;<br> 售價：$94,900起</fontstyle></spanclass></p></body></html>