<html><header><meta charset="utf-8"><title>Innostream首部伸縮手機<br>INNO55勁玩MP3鈴聲</title></header><body><h1>Innostream首部伸縮手機<br>INNO55勁玩MP3鈴聲</h1><p>Innostream頻頻有新機出，不過都係以摺機外形示人，最近一於響應近期伸縮機熱潮，推出旗下首部伸縮機種INNO55，走輕巧式機種路線，絕不比一眾「伸縮派」老手輸蝕。再加上大玩影音功能，影相之餘更支援MP3鈴聲，伸縮影音王之名當之無愧。&#13;<br>記者、攝影：劉耀祥&#13;<br>ImageGirl：Echo</p><p>伸縮式手機旋風今年由韓國開始颳起，由三星做「帶頭大哥」，其餘一眾韓國廠商開始亦步亦趨，身為韓國廠的Innostream，當然都要參與此「盛事」。繼推出多部摺機之後，今次初推伸縮機，表現亦一如以往，聲靚畫面正，繼續為Innostream擦靚個招牌。</p><p><spanclass><fontstyle>MP3鈴聲夠大聲  &#13;<br> 共有銀、黑兩色的INNO55，當中以黑色最為討好，黑色機面採用光面質地，絕對可以令人一見鍾情，不論男女都會愛上。而INNO55機身細細，亦都支援MP3鈴聲，機背更設有喇叭，聲量就相當足夠，一般環境唔使開到最大，都已經夠晒響。不過機內預設的MP3鈴聲只有3首，選擇比較少，相反64和弦鈴聲就足足有30多首任你揀。&#13;<br> 一般細機始終對女用家較為偏心，所以機內特別設有「女士行事曆」程式，一睇就知唔係普通行事曆咁簡單，乃為女用家而設的「特別行事曆」，每次開啟都要輸入密碼，夠晒保密，借機畀人玩都唔怕俾人睇到自己生理狀態！</fontstyle></spanclass></p><p><br> &#13;<br> <spanclass><fontstyle>影相反應流暢  &#13;<br> 玩完靚聲之後，點可以冇靚相玩。而INNO55亦同樣有個30萬像素鏡頭位於機背，不過略嫌位置太低，影相時成日都會被手指遮住。而自拍鏡則位於機身中間，推開就會見到。影相時可以全屏幕，反應流暢，遺傳韓國手機的一貫影靚相特性，再加上26萬色彩芒，直接令睇相質素三級跳，效果亦更加好。&#13;<br> 論影相玩意，數碼Zoom、相框、特別效果亦一應俱全，不過較奇怪就係加相框要「後期製作」，唔可以睇住個相框影相。之但係後期製作亦有好處，就係可以加上各式各樣小圖案，令相片更增趣味。而INNO55亦支援短片功能，每次可拍20秒短片，重播效果都可接受，唔會窒吓窒吓。</fontstyle></spanclass></p><p><b> PROFILE</b> &#13;<br> 制式：GSM900/1800/1900三頻&#13;<br> 顯示器：26萬色/TFT/128×160像素&#13;<br> 鏡頭：30萬像素&#13;<br> 記憶體：4MB（相片）、1MB（MMS）、1MB（鈴聲）&#13;<br> 功能：64和弦、MP3鈴聲、MMS、Java、GPRS&#13;<br> 備用時間：150小時&#13;<br> 通話時間：5小時&#13;<br> 體積：42×82×21.4mm&#13;<br> 重量：85g&#13;<br> $2,880</p><p><spanclass><fontstyle>伸縮派同場大晒冷  &#13;<br> 話到明今年伸縮派當道，市面上亦相繼出現其門生，不論歐洲、香港及韓國廠商都投入其門下，紛紛以伸縮機應市，想一嘗伸縮滋味？一樣有得俾你揀！</fontstyle></spanclass></p><p><br> &#13;<br> <b> 查詢</b> &#13;<br> （a）全新世界（27872282）&#13;<br> （b）星匯電訊（23902680）&#13;<br> （c）PROCOMM（23320686）</p></body></html>