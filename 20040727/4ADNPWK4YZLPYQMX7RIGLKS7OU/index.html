<html><header><meta charset="utf-8"><title>出碟浪費千七萬　負債成億<br>Victoria剋死唱片公司</title></header><body><h1>出碟浪費千七萬　負債成億<br>Victoria剋死唱片公司</h1><p>前SpiceGirls成員Victoria睇怕今次想喺樂壇再撈都幾難，皆因早前同佢合作嘅唱片公司，因為投資咗唔少錢喺佢身上而蝕到仆直，𠵱家間公司負債七百五十萬英鎊，即係成一億零七百萬港元，搞到要面臨倒閉。&#13;<br> 英國獨立唱片公司Telstar早排雄心勃勃，一擲一百二十萬英鎊（約一千七百萬港元）投資喺Victoria身上幫佢出碟再戰樂壇。不過Victoria張細碟反應奇差，而美國音樂人DamonDash幫佢監製嘅大碟亦不見天日，搞到Telstar蝕到喊晒口。&#13;<br> 其實Telstar八二年成立嗰時，主要靠推出啲爛鬼雜錦碟起家，間公司憑元祖虛擬樂團JiveBunny推出嘅一系列跳舞唱片而賺到笑。近年Telstar為CraigDavid同女子組合Mis-teeq出碟又大撈一筆，於是利用賺到嘅錢投資喺「樂壇剋星」Victoria身上，點知𠵱家搞到要面臨倒閉。&#13;<br> <br> <spanclass>盧絲將出碟 &#13;<br> 此外，Victoria丈夫碧咸（DavidBeckham）嘅舊情婦盧絲（RebeccaLoos）最近就獲邀推出細碟，如果佢張唱片賣得，Victoria一定㷫到爆！</spanclass></p></body></html>