<html><header><meta charset="utf-8"><title>　　賭王：睇我跳舞好過遊行 - 李八方</title></header><body><h1>　　賭王：睇我跳舞好過遊行 - 李八方</h1><p>公益金噚晚舉行名為「上海之夜」嘅籌款晚會，由上海姑爺羅康瑞贊助喺灣仔君悅舉行，專門請上海大廚烹調佳餚，布置亦刻意模仿上海，每張枱嘅枱名都以衡山路、淮海中路、南京西路等上海街道命名，不過就淨係得啲街名係雷同啫，真正嘅上海feel，係三十年代半殖民風情，呢一樣，欠缺世情經驗嘅羅康瑞就欠奉咯。&#13;<br> 羅康瑞曾經對要求普選嘅香港市民講過一句：「咁唔鍾意，唔好喺度住！」唔知佢係咪嫌𠵱家只有二十四個直選立法會議員都覺得太多，身體力行自己嘅名言，喺晚會上話，𠵱家一年大部份時間都喺上海，不過對上海姑娘嘅評語就係太精明。&#13;<br> 賭王何鴻燊則同四太表演跳chacha、探戈同森巴舞。問佢點睇7.1遊行，燊哥扮晚期列根式癡呆，叫大家睇佢跳舞好過喎。&#13;<br> （圖）何鴻燊同四太梁安琪喺「上海之夜」跳舞籌款，合作當然係駕輕就熟。&#13;<br> 黃冠華攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>