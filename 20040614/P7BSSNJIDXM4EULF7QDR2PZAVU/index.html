<html><header><meta charset="utf-8"><title>　　高官獻唱籌款 - 李八方</title></header><body><h1>　　高官獻唱籌款 - 李八方</h1><p>歌神許冠傑復出開演唱會大受歡迎，引起一片撲飛熱潮，最近重有另一個演唱會，表演者同樣係大家估唔到嘅稀客，包括咗四位政府工程部門首長，有環境運輸及工務局常任秘書長盧耀楨、水務署署長高贊覺、拓展署署長蔡新榮同埋機電工程署署長黎仕海。&#13;<br> 為咗籌款成立贊助基金嚟培育年輕工程師，幾個工程師學會喺六月十六日喺香港理工大學賽馬會綜藝館舉行「香江程懷樂韻夜」籌款演唱會，重請到盧耀楨、高贊覺等幾位常秘同署長開腔演出，獻唱中西懷舊金曲，聽聞曲目有《雪中情》、《東方之珠》、《不了情》等。&#13;<br> 要欣賞高官開金口，代價都唔係好貴，票價由百五至二百五不等，款項會撥入「香港聯合工程培訓教育信託基金」，嚟支持工程系學生參與本地、內地及海外的暑期訓練、又會為工程畢業生舉辦訓練課程，幫佢哋考取專業資格等。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>