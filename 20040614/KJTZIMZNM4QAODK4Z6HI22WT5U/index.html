<html><header><meta charset="utf-8"><title>地產多聲道：吳文忻、佘詩曼做業主</title></header><body><h1>地產多聲道：吳文忻、佘詩曼做業主</h1><p>名人、藝人涉足樓市漸見普遍，過去主要買豪宅，現時都會買屋苑。&#13;<br> 市場人士話，前港姐佘詩曼，剛以四百一十萬，買入鴨脷洲深灣軒三座高層七六九呎A單位，呎價五千三。&#13;<br> 另一位前港姐吳文忻，差唔多同時用三百幾萬，買入三座兩房單位。&#13;<br> 聽講，兩人都係第一次睇樓，重即睇即買。&#13;<br> 深灣軒都吸引幾多藝人名人睇樓買樓，藝人做業主有陳曼娜、司馬燕及蔣麗萍，名人有蒙妮妲集團董事長鄭明明及商人朱幼麟等。前亞姐樂蓓都參觀過深灣軒。&#13;<br> 美聯物業區域董事吳家棟話，深灣軒除有名人捧場外，其實有唔少外籍客買入自住。<br> &#13;<br> <spanclass>居屋估價失預算 &#13;<br> 樓價反覆上升，出現銀行估價不足，令買家大失預算，但估價較預期高，買家一樣會失預算，蘭西講嘅係居屋自由市場買賣。&#13;<br> 美聯分行經理古文聰話，小西灣富景花園，中層五一五呎兩房單位，四月以百三萬成交（連補地價），因為補價程序要個半月，按三月份補價做參考，以為每呎補一千零六十八蚊，即係五十五萬。&#13;<br> 幾日前，業主收到通知，先知估價較預期高，補價金額接近六十四萬，呢筆錢因係由買家負責，突然間要畀多九萬，都幾狼狽。古文聰建議買家，最好預鬆動啲，以免到時失預算。</spanclass></p><p><spanclass>國金羊群效應 &#13;<br> 地鐵中環國際金融中心二期三十三至五十二樓，自從搵到大客瑞士銀行承租七層，令到成幢出租情況明顯改善，租客落實速度加快。&#13;<br> 睇番土地註冊處紀錄，新近有五宗租務登記，分別喺八、十九同六十七樓，散單位，但涉及租值唔嘢少，好似六十七樓○六至一六室，月租要成六十二萬六，其他散單位月租十幾萬至三十零萬。呢五項租約，夾埋每月一百四十八萬。<br> &#13;<br> <spanclass>張奕威幫王文彥賺2.4億 &#13;<br> 中原股東王文彥，與董事張奕威筆戰，交鋒過程中，披露中原內部資料及不為人知嘅秘密。&#13;<br> 張奕威最新一篇回應文章透露，自己由王引薦入中原，但王硬要佢加入內部辯論遊戲，影響工作，遂於九二年請辭，還王一個人情，暗示現時雙方互不拖欠。王不久都離開中原，自創長安地產。張流浪大半年後，九三年獲施永青及黃偉雄邀請重回中原。&#13;<br> 張回歸十一年間，推廣施老闆「無為而治」文化，令公司迅速壯大，得以向股東大派股息。其間王收息逾二億四，雖然公司九五年供股二千九萬，王仍有逾二億落袋，平均每年收近二千萬。另外，中原資產淨值，九三年有二千六萬，今年三月大幅增至六億一。&#13;<br> 隨着更多中原內部資料披露，唔知中記員工對王文彥呢個老闆有何睇法？&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>