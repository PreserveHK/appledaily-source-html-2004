<html><header><meta charset="utf-8"><title>　　盈保之夜小小超無現身 - 李八方</title></header><body><h1>　　盈保之夜小小超無現身 - 李八方</h1><p>盈科保險贊助許冠傑演唱會，大收旺場，前晚佢地更藉演唱會搞「盈保之夜」，高層盡出，包括主席袁天凡、董事總經理陳炳根、營運總監蘇永雄等，嘉賓就數唔晒，包括財經事務及庫務局局長馬時亨、甚至連近期政治風波的焦點人物劉千石也應邀出席。&#13;<br> 袁天凡等高層喺開始表演前四十五分鐘，搞咗一個祝酒儀式，慶賀盈保成立十周年，但可惜大老細小小超最終都冇現身。消息人士話，盈保高層曾去後台同阿Sam傾偈，根叔陳炳根原來同阿Sam係同邨人，同期在蘇屋邨成長，一齊晨早搭車返學時，可以話係日日聽阿Sam練歌。&#13;<br> 唱至中段，阿Sam同歌迷握手，盈保顧問梁胡雪姬拖住劉千石搶前，結果阿Sam同阿石握手，整個過程上晒紅館大螢幕，令到阿石搶晒鏡，不過，咁樣會唔會令中方對阿Sam有睇法呢，就唔知嘞，共產黨好小器嘅，睇怕阿Sam八月要搵蔡素玉上台合唱，平衡番土共情緒至好。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>