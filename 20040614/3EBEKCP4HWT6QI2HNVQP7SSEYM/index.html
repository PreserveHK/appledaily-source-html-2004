<html><header><meta charset="utf-8"><title>　　「九加二」阿董走位靈敏 - 李八方</title></header><body><h1>　　「九加二」阿董走位靈敏 - 李八方</h1><p>九加二泛珠角論壇，大陸畀面阿董，喺香港舉行開幕禮，老江親信張德江親自來港做大戲，話晒都係同阿董撞擊心臟，想佢民望轉升。&#13;<br> 據安排，喺香港燒完炮仗就過澳門做第二集，張德江親臨，阿董係咪好應該全程陪同？本來預定第二日上午「觀光」，下晝開會。點知阿董通知張德江一行，話自己公務繁忙，改為下午一人自己搭直升機直接過澳門開會。論威勢，阿董從天而降，好似天神下凡，張書記同九省省長即時遭到矮化，大家向張德江狂篤阿董，咁都未夠，第三日去廣州，原定安排景點觀光，人哋九省全力催谷你阿董，阿董係咪應該全程陪同服侍九省嘅公公，同人哋揼吓骨，加埋同張德江斟茶點煙先？點知阿董又話啲景點佢睇過晒，速速提早打道回港。&#13;<br> 阿董咁唔畀面，唔知係咪收到風以為江主席就快全退？曹仁超以前都爆過話阿董有次上京，同高官一齊見老朱，老朱指示一番，出到嚟之後阿董就話：朱總都就快落台，佢講嘅嘢唔使理會。話阿董儍？佢有時又好識走位喎。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>