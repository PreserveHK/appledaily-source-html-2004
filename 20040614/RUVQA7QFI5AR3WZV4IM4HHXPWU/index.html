<html><header><meta charset="utf-8"><title>　　未剝清光劉千石缺乏「誠意」 - 李八方</title></header><body><h1>　　未剝清光劉千石缺乏「誠意」 - 李八方</h1><p>民主派劉千石同李柱銘擺出溫和姿態，一個話七一遊行時要帶住希望同笑容，一個就話要同中央攜手合作，點知港澳辦左耳陳迎頭淋凍水，話民主派未放棄「抗中」立場，冇乜溝通基礎，堅持要求結束一黨專政，畀佢返大陸亦冇乜意思。&#13;<br> 左耳陳咁講，除咗確認「一黨」就形同「一國」，一國係一黨嘅私產之外，重流露咗一個訊息，就係中方始終認為劉千石等人立場不變，笑口噬噬只不過係向祖國耍花槍。&#13;<br> 劉千石有個九十歲嘅母親喺廣州，今次表態，不過同時想盡吓孝道，同埋唔想關係搞到咁僵硬。阿石諗住如果七一遊行，口號咪叫得咁激，例如「還政於民」、「堅持普選」，中方會有善意回應。&#13;<br> 點知據市場人士講：現時中方唔係想你阿石改遊行口號，而係希望你阿石同民主派劃清界線，例如退出支聯會；唔係唔想你唔嗌乜嘢口號，而係要你阿石公開呼籲叫市民直頭七一唔好遊行，自己亦唔參加。<br> &#13;<br> <spanclass>同樣策略鬥爭肥彭 &#13;<br> 當年中方鬥爭肥彭，亦係同樣策略，佢唔畀肥彭上京講政改方案，大前提係要肥彭「回到基本法原則」，即是要放棄成個政改方案，不准擴大選民基礎，咁即是話要自動剝咗光豬先至准上，若然唔肯，就即是缺乏中方所講嘅「誠意」。&#13;<br> 劉千石李柱銘以為好似𠱁細路咁，嗲聲嗲氣講幾句情話，就會獲得中方睬番？市場人士認為，佢兩個嘅記性有少少退化，唔係咁記得肥彭當年同中方玩嘢嘅經過，所以回鄉證等問題，就算有吳康民等幫腔，希望都幾渺茫。&#13;<br> 劉千石等人話，同中方接觸，唔應該帶有任何「先決條件」。佢搞錯晒，中方如果肯睬你，你自己剝光豬就係先決條件，搽脂蕩粉，着件低胸裝，咁就以為有得上馬？簡直係侮辱緊祖國。</spanclass></p><p><spanclass>政治現實講乜都假 &#13;<br> 都係終身不娶嘅司徒華睇得開，連老董叫佢解散支聯會，都俾華叔面斥不雅。左耳陳表態，即是話唔收貨，雙方想埋牙打真軍，睇嚟重有一段距離。&#13;<br> 不過政治呢味嘢始終好現實。現時講乜都係假，若然民主派九月攞唔足三十席，中方更加懶睬你。夠三十席呢？除咗強力解散立法會之外，就係請個乳豬全體，畀六十個立法會議員齊齊上北京。豬肉誠話你搞港獨，係準備嚟硬，吳康民出面呼籲招安，係準備嚟軟。劉千石李柱銘轉口風，民主派想搵幾個捐上大陸，做其「劉李嚟捐」，好似冇咁易喎。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>