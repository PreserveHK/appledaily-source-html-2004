<html><header><meta charset="utf-8"><title>新車速報：<br>無敵是最寂寞富士05街霸</title></header><body><h1>新車速報：<br>無敵是最寂寞富士05街霸</h1><p>富士車系中，以ImprezaWRX名氣最大，而喺不同越野賽事都有極佳表現嘅STi版本更係辣車迷最愛。05年版ImprezaWRXSTi剛啱到港，外形一樣霸道辛辣，2.0公升Turbo引擎力量亦繼續澎湃，加上恒式四驅系統，喺只有水貨商引入零星「蘆笋」嘅時候，同級中無對手得有點寂寞。只以三十多萬車價，便可換嚟265匹馬力及恒式四驅系統，街霸迷想變心也難，繼續愛定它吧！&#13;<br>&#13;<br>記者：馬慶武　攝影：周旭民、陳盛臣　Model：嘉慧（StarAsia）</p><p>RallyFeel車身</p><p>擁有極大嘅尾箱空間，令ImprezaWRXSTi睇得飛得之外，重有一定實用性。</p><p>頭燈組合、頭冚入風口、氣霸繼續RallyFeel，建議唔好加裝霧燈，保留兩邊擾流部份，更能凸顯STi嘅身份。</p><p>金色嘅多幅式金軨雖然係有少少俗氣，但亦係STi嘅標記之一。</p><p>前座三色桶椅招牌貨</p><p>後排三座算闊落</p><p>沿襲惡辣血統</p><p>相對超級跑車嚟講，三十幾萬嘅車價絕對係濕濕碎。「濕碎」嘅車價、霸道嘅性能，一向係ImprezaWRXSTi嘅吸引之處。05年版到港，一體式大型氣霸、印着STi的擾流器、頭冚頂置生風入口、巨型尾翼、還有那四輪金軨，ImprezaWRXSTi一切元素繼續保留，雖然有點悶，但車迷們可能就係鍾意呢啲街霸身份象徵，一睇見就感受到佢嘅霸氣同惡辣味道。</p><p>車尾字樣有小改動</p><p>將05年版及04年版本ImprezaWRXSTi嘅相片放埋一齊，要搵出不同之處就好似玩「PhotoHunt」一樣難。花盡眼力，原來四輪17吋多幅式金軨設計稍有不同，重有車尾嘅Subaru字樣及插匙位都有少許變動。其他如誇張嘅包圍線條、高尾翼、網狀鬼面罩上那火紅STi，努力延續其暴走本色。</p><p>中控台Hi-tech咗</p><p>內櫳方面，駕駛席上最吸引依然係縫上紅線嘅MOMO黑皮軚環及波棍頭，同STi嘅辣車身份低調地配合。中控台明顯Hi-tech咗好多，尤其一排三圓冷氣旋鈕，簡單就手得嚟亦好好睇。另外前座一雙桶形跑車椅，藍撞黑之中襯上幾幅啡紅色布料，提供充足承托力之餘重顯出點點品味。</p><p>多彎山路霸王</p><p>265匹最大馬力輸出及35.0kgm最強扭力，數字上調低咗少少，但坐喺車上踩油加速時卻未感受到太大分別，隨住STi獨有嘅Turbo引擎咆吼聲飛馳，完全感受到ImprezaWRXSTi有聲有畫面嘅表現，力量絕非街上一眾激改「飛仔車」所能及。&#13;<br> 四驅系統表現畀到駕駛者好大信心，過彎時更加係靈活穩定兼備，配合埋四輪高效能Brembo制動器及ABS、EBD系統，收車更有把握，加速減速控制自如，去到多彎山路嘅地方，真係有如魚得水嘅感覺㗎。</p><p>SubaruImprezaWRXSTiSpecification</p><p>引擎：1994cc水平對向四汽缸DOCHTurbo&#13;<br> 馬力：265ps/6000rpm&#13;<br> 扭力：35.0kgm/4000rpm&#13;<br> 傳動：6前速手波，恒式四驅&#13;<br> 懸掛：（前）麥花臣支柱（後）麥花臣支柱&#13;<br> 制動：（前）透氣碟（後）透氣碟（ABS）&#13;<br> 輪胎：225/45ZR17&#13;<br> 尺碼：4415×1740×1440mm&#13;<br> 軸距：2525mm；車重：1450kg&#13;<br> 新車售價：$348,000&#13;<br> 車輛提供：MotorImage（HK）（25112727）</p><p>其他2.0跑意之選</p></body></html>