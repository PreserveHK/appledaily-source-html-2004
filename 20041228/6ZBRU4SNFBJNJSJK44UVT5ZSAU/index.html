<html><header><meta charset="utf-8"><title>05搶閘手機王<br>NEC200萬像素兼玩微距</title></header><body><h1>05搶閘手機王<br>NEC200萬像素兼玩微距</h1><p>距離05年重有幾日，本以為三菱嘅M900可以恃住「香港唯一200萬像素手機」呢個稱號過年，點知NEC將05年新機搶閘喺今年尾發布！呢部行GSM制式、真正200萬像素嘅影相手機N840，唔單止比三菱用SuperCCD插補至200萬像素更吸引，重可以玩埋兩吋微距攝影（Marco）！再加上播放MP3功能及mini-SD插槽，果然係強者先夠Qauli做壓軸！&#13;<br>&#13;<br>記者、攝影：劉耀祥　ImageGirl：Yuki</p><p>PROFILE</p><p>制式：GSM850/900/1800/1900四頻&#13;<br> 外芒：6萬5色（96×64像素）&#13;<br> 內芒：26萬色（320×240像素）&#13;<br> 鏡頭：200萬像素（6倍數碼變焦）&#13;<br> 記憶體：內置32MB＋mini-SD卡槽&#13;<br> 功能：MP3播放/鈴聲、來電短片、拍片、64和弦、3DJAVA、藍芽、紅外線&#13;<br> 備用時間：100小時&#13;<br> 通話時間：160分鐘&#13;<br> 體積：100×48×25mm&#13;<br> 重量：118g&#13;<br> 查詢：27335678（NECHK）</p><p>摺機始終都係NEC最寵愛之外形設計，由N8開始，之後幾乎所有N8字頭的機種都採用類似設計，所以今次N840亦畀人熟口熟面之感覺，就連機身體積都差唔多，似乎NEC要話畀用家聽，要輕要細？N8系列並非你杯茶，N9系列先係為你而設！由於N840外形遺傳N8傳統，所以不論鏡頭擺位、鍵盤布局，甚至操作介面都差唔多，舊用家當然駕輕就熟，就算第一次接觸亦都唔使頭痕，因為NEC介面一向都以易用見稱，呢招「不變應萬變」玩得相當出色！</p><p>兩吋距離影微距</p><p>雖然N840外形未有帶嚟驚為天人嘅感覺，不過200萬像素鏡頭就夠晒號召力，之前N830玩130萬像素鏡頭已經贏得唔少口碑，今次200萬像素，就更加令人睇高一線。三菱嘅M900採用SuperCCD插補至200萬像素，之但係N840就全靠「食」力，200萬像素絕對貨真價實。雖然只係CMOS鏡頭，之但係睇完試相之後就覺得，手機影嘅相終於都拍得住數碼相機！唔係僅限中間部份Sharp，全張相都冇鬆郁矇，特別係相片四周，明顯睇到線條依然清晰。Save相速度亦令人驚喜，200萬像素相片都係幾秒搞掂，百萬像素閒閒哋都要10秒，𠵱家幾秒就得，果然係強！&#13;<br> 唔單止影人影景冇問題，重有個微距功能都一樣咁好玩，唔係淨係DC先有，手機都一樣得，最近可以距離物件兩吋拍攝，以「FullPower」嘅1,600×1,200像素拍攝，細細件都可以影到變咗大大件。</p><p>支援mini-SD記憶卡</p><p>做得壓軸機王，當然唔係淨靠個200萬像素鏡頭就夠，N840更用上26萬色彩芒，色靚之餘解像度亦都係最高標準嘅320×240像素，最重要就係夠晒大，面積有2.2吋大，唔單止圖案靚，睇相都一樣出色。而N840其他特別嘅規格，就係加入mini-SD記憶卡插槽，所以理所當然內置MP3播放程式，聽歌之餘當然亦可以做埋鈴聲。另外，藍芽及紅外線亦一樣喺N840身上搵到，不過如果想用藍芽Send歌Send相者，就要失望喇，因為N840個藍芽只係可以接駁藍芽耳筒，Send歌Send相都係要用紅外線！</p><p>200萬像素好「相」睇</p><p>百萬像素靚芒特搜</p><p>除日本、韓國，200萬像素影相手機重係一個非常新嘅「孖屐」，之但係想學似今日介紹嘅NECN840咁玩又大又靚嘅芒，再加埋百萬像素鏡頭，就絕對唔係難事！</p><p>三菱M900力谷高解像</p><p>市場上唯一與N840分庭抗禮的200萬像素機種，採用富士CCD鏡頭，本應睇高一線，可惜採用插值技術，有得亦有失。&#13;<br> 規格：GSM雙頻、200萬像素鏡頭、64和弦、雙26萬色彩芒、紅外線&#13;<br> $3,980（a）</p><p>LGT5100大扭擰芒</p><p>鏡頭採用跟機旋轉設計，打開部機就可以玩自拍，影人就要合埋部機，不過有扭擰芒，合埋都可以有大大個Display睇。&#13;<br> 規格：GSM雙頻、130萬像素鏡頭、26萬色內芒、MP3播放&#13;<br> $2,980（a）</p><p>SAGEMX8超級靚聲</p><p>外形已經令人煥然一新，其MP3播放效果更叫人震驚，夠靚夠大聲。藍芽功能更可以Send歌Send相，兼且接駁耳筒。&#13;<br> 規格：GSM三頻、130萬像素鏡頭、64和弦、25.6萬色彩芒、藍芽、紅外線&#13;<br> $4,250（a）</p><p>三菱M760兩吋大芒</p><p>三菱首部GSM伸縮機種，兩吋大芒差唔多佔去機身q面積，機背亦有126萬像素鏡頭，而且亦支援MP3播放，聽得又影得。&#13;<br> 規格：GSM三頻、126萬像素鏡頭、64和弦、26萬色彩芒、MP3播放&#13;<br> $3,880（a）</p><p>Nokia66303G新機</p><p>新機Nokia新一代3G機，繼續沿用擅長之Symbian作業系統。功能亦都非常齊全，130萬像素鏡頭、藍芽、拍片全部冇問題。&#13;<br> 規格：UMTS/GSM三頻、130萬像素鏡頭、48和弦、6萬5色彩芒、藍芽&#13;<br> $4,450（a）</p><p>VK900遙控手機</p><p>身兼百萬像素鏡頭及MP3播放器不特止，重可以做埋家電遙控器，再加上mini-SD插槽及MP3播放功能，唔係手機咁簡單！&#13;<br> 規格：GSM三頻、26萬色彩芒、130萬像素鏡頭、MP3鈴聲、mini-SD插槽&#13;<br> $3,180（b）</p><p>查詢：（a）S-TELECOM（23939711）&#13;<br> （b）TCT（31040018）</p></body></html>