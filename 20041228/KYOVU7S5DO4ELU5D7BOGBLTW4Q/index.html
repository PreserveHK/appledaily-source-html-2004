<html><header><meta charset="utf-8"><title>過大海搏殺香港人在澳門尋商機</title></header><body><h1>過大海搏殺香港人在澳門尋商機</h1><p>以前睇戲睇電視，過親大海非着草即豪賭，總之就冇樣好。然而澳門回歸以來，賭業開放、樓市飆升、減稅又加薪簡直百業興旺，香港人羨慕之餘就化悲憤為力量，紛紛過大海投資做生意。澳門執金，不一定要找何生或者掘金沙嘅！&#13;<br>&#13;<br>記者：陳慧敏　攝影：林栢鈞&#13;<br>&#13;<br>早年大陸市場剛興，有眼光的商人紛紛北上大陸飲頭啖湯搞生意，當中當然有利有弊，治安問題令好多想爭啖湯飲的港人卻步。家陣澳門市場又來起飛，悠閒純樸的生活步調跟一致唱好的治安更是吸引，市場雖小但前景有幾好？這次我們找了幾位去澳門發展的香港人，由他們來現身說法。</p><p>Manfield'sProfile</p><p>年齡：27歲&#13;<br> 原職：曾任多倫多Edo日本餐廳大廚，現任老闆兼大廚。&#13;<br> 幾時過大海：03年6月</p><p>日本餐廳舖租夠平</p><p>身兼餐廳老闆兼總廚的Manfield首次創業，在港只看了三、兩間又貴又隔涉的舖位，就叠埋心水做其過江龍。Manfield：「同等價錢只能在天后租到面積差不多大的樓上舖，而且這邊的人工、生活費、屋租又比香港便宜一半，省下成本可以用來買些優質的材料。」其60座位的日本餐廳今年7月開業以來，日日逼爆排長龍。他說這是因為澳門的日本餐廳不過三十來間，像這類Fusion形式的日本菜更加少之又少，所以對澳門人而言特別有新鮮感：「我相信港人的創造力在此是個優勢，這邊一個Menu最少可以用半年，香港人一個月未夠已喊悶，又要為諗新菜而諗新菜。競爭少，你就可以輕鬆點，專心創作真正的好菜。」</p><p>悠悠閒最啱Feel</p><p>不過在澳門生活，生活悠閒簡樸，同時等於「冇乜好玩」，習慣不夜天，行街買嘢的港人會否很難適應？Manfield：「還好我個人都愛悠閒，香港的生活太急速我反而受不了。」Manfield閒來最愛跟朋友到南灣區的酒吧街吃消夜，7、8個人一餐不過$500，Manfield直言抵到爛。悠閒的生活步調都難不倒他，反而請個合適人才最棘手：「一個大學畢業生到賭場工作，月薪已有萬多元，所以個個都跑到賭場去，要找個廚師好困難。」</p><p>阿富'sProfile</p><p>年齡：41歲&#13;<br> 原職：92年起做食品批發，走遍中港澳。現於澳門專營日本食品批發。&#13;<br> 幾時過大海：03年10月</p><p>食品批發等待06年發圍</p><p>在港做了十多年食品批發的阿富，多年來往返中港澳，已經睇好澳門是塊搵銀福地，03年10月把心一橫移居澳門發展其批發事業。阿富：「在港同業競爭太多太大了，大陸市場好話唔好聽，樣樣都要講錢講關係，過關又可以抽檢為由，抽水為實攞你的貨。在澳門，只要你規規矩矩辦好手續，機會一定留給你。」阿富說澳門暫時只得約8間日式食品批發公司，但只有他的食品直接由日本入口，種類最全面，對崇日的澳門人而言，是個頗大的優勢。&#13;<br> 除此之外，便宜的生活費更吸引阿富：「除了去氹仔，澳門坐巴士統統$2.5，在香港，$2.5去得邊？」而他在氹仔租住的500呎單位，雖然有３０年樓齡，但月租才二千多，空氣好交通又方便。現在他只是過來打定基礎，05東亞運動場館、06年漁人碼頭、東亞影視城及酒店賭場相繼落成，旅遊業大旺，重頭戲才要上場。</p><p>Jimmy'sProfile</p><p>年齡：42歲&#13;<br> 原職：97年入行，任美聯物業營業經理，現到澳門升埋職做區域經理。&#13;<br> 幾時過大海：04年4月</p><p>地產經紀一日走六轉</p><p>澳門的樓宇買賣一直都不受監管，好多地產公司都只是家庭式經營，甚麼文件都沒有，好多「駁腳」經紀一個介紹一個，坐低飲杯茶話租就租話買就買。來澳半年的Jimmy：「這裏好多資訊都還未電腦化，好多例如樓宇尺數、周遭發展、交通網、價錢比較等，在港上網Click幾Click就查到的資料，在這邊就可能要多做幾重工夫，或者問好多人才能查到。」美聯物業今年年中過江開門市，食正樓市飆升條水，初期人手不足，試過每位經紀每日走5、6轉睇樓走到氣咳！&#13;<br> Jimmy說過得來澳門的同事，都預了會「冇乜嘢玩」，Jimmy：「人大了，也不會那麼愛四圍蒲，行街買嘢就回香港才買，唱K也不過無『獨家試唱』罷了，無所謂啦。不過這邊治安好，夜晚出街都不怕被人扑頭打劫，又沒有醉酒佬鬧事，悠悠閒的生活都不錯吖！」</p><p>搭的士玩輕觸式屏幕</p><p>題外話，香港坐巴士小巴有RoadShow睇，大概個多月前，澳門大部份的士都加裝了一個小型電視，介紹澳門蒲點（雖然講來講去都是金沙娛樂場）。最緊要的是這是個輕觸式屏幕，有語言選擇，又有不同景點食店簡介，揀完再決定究竟去邊度都得。</p></body></html>