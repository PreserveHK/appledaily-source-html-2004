<html><header><meta charset="utf-8"><title>　　馮檢基限量Q版公仔 - 李八方</title></header><body><h1>　　馮檢基限量Q版公仔 - 李八方</h1><p>台灣大選終於落幕，香港呢邊九月立法會選舉跟住上演，民協主席馮檢基率先效法台選文化，學人整政治人物公仔。&#13;<br> 阿基今次託設計師朋友，製造三萬個公仔籌款，啲公仔分別有佢自己、廖成利同嚴天生，每人一萬個。&#13;<br> 其中每款九千個係平裝版，每個賣二十蚊，一千係精裝版，每個賣一百蚊，重會有三個特別手辦公仔，留喺下周日尖沙嘴海洋皇宮舉辦嘅籌款晚會拍賣，阿基原本請咗李鵬飛同黃毓民，點知兩個都因「封咪」事件嚟唔到，認真唔好彩。&#13;<br> 講番三個公仔，阿基嘅造型好大膽，赤膊以「大隻佬」形象出現，設計師Tommy話，阿基畀好大自由度佢。&#13;<br> 相反，前排有另一個政黨收到風，搵人打電話畀佢，叫佢唔好幫民協，轉幫呢個政黨做公仔，就俾佢拒絕，因為對方要求多多，又要公仔大大個，又要點又要點。重有邊個政黨會有與趣同大把銀彈做公仔，大家不妨估吓。&#13;<br> （圖）馮檢基（左）同廖成利對自己嘅Q版公仔都好滿意。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>