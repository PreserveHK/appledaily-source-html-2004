<html><header><meta charset="utf-8"><title>　　追蹤大班發現陳太、俞琤 - 李八方</title></header><body><h1>　　追蹤大班發現陳太、俞琤 - 李八方</h1><p>鄭大班封咪搞到全城冇咗晨早精神領袖，行家知佢返咗香港，梗係窮追不捨，一味死跟，跟到去中環香港會所門口，結果收穫好豐富，因為無端端撞到商台董事俞琤扶住陳太行出嚟，俞小姐即刻聲明唔係同大班聚會。原來大班約咗李柱銘、鄭家富同埋何俊仁食飯，傾啲乜？媽田話唔講得。&#13;<br> 大班同阿飛走晒，搞到商台營運總裁蔡東豪要親自出馬，噚日第一日主持《風波裡的茶杯》，佢話驚做得唔好，所以搵緊新主持；又笑住咁指住身邊嘅林旭華同梁文道，話如果佢哋做得唔好，佢哋都要起身。&#13;<br> 蔡東豪重話佢同梁文道客串主持節目係冇額外收錢，同公司慳番唔少，搞到林旭華收錢都好似唔啱咁，只有好唔好意思咁企喺側邊陪笑。&#13;<br> 另外，關心阿斌嘅聽眾今日十一點半可以聽吓港台《開心日報》，因為譚詠麟會讀出阿斌嘅文章，重會補祝佢生日快樂㖭。&#13;<br> （圖）記者跟住大班去中環香港會所，點知喺門口撞到俞琤（右）同陳太。&#13;<br> 區民傑攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>