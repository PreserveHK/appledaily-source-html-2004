<html><header><meta charset="utf-8"><title>　　有美國睇住台灣和平有保障 - 李八方</title></header><body><h1>　　有美國睇住台灣和平有保障 - 李八方</h1><p>阿扁就職演說，例牌又玩軟皮蛇。佢駁斥中國所講佢係「台灣和平最大威脅」嘅恐嚇，喺就職演詞隻字不提公投，亦唔提台獨，並呼籲中華人民共和國同中華民國，大家都要和平共處，有新思維，反對中方打壓台灣生存空間。<br> &#13;<br> <spanclass>台灣人記沙士之仇 &#13;<br> 只有阿扁同李登輝至有本事玩殘大陸。你話佢搞台獨，佢口口聲聲中華民國。現時猛講中華民國，就即是愛國兼正確，有美國佬喝住，台灣唔會改國號，中國亦冇名份出兵，所以愈係喊打喊殺，台海愈係冇事。&#13;<br> 不過，所謂和平統一，就呢世都唔使諗嘞。中國啱啱至運用影響力否決台灣加入世衞做觀察員，喺台灣人心中，又記低一筆。台灣冇做錯事，沙士瘟疫又係由大陸嗰邊傳入嚟嘅，台灣去年俾沙士搞到踢晒腳，就係因為遭受孤立，向世衞攞資料，世衞唔畀，向國際求援，全世界冇人理，香港傳媒又幸災樂禍，猛笑台灣佬點水皮，點樣抵死，眼白白台灣就死咗百幾人，唔係死於沙士，係死於政治迫害，死於生為台灣人、人格尊嚴一世都唔完整嘅終身歧視。&#13;<br> 將心比己，如果你係台灣人會點諗？遲早都會同中國玩一鋪勁嘅，不過就未係𠵱家。香港嘅「一國兩制垂範櫥窗」，又俾中國自己一手摧毀。台灣人見到香港咁嘅樣，永冇可能接受「回歸」。</spanclass></p><p><spanclass>阿扁愛玩勁激遊戲 &#13;<br> 咁即係點？咁即係保持現狀，唔改國號，靜候時機。只要台灣癲得嚟有分寸，美日兩國就會繼續睇到實一實。美國有一條台灣關係法，若然台灣唔宣布獨立，中方主動侵犯，美國一定會出兵，唔出兵，喺全世界就冇晒面。咪以為呢個世界淨係大陸佬要面，美國佬更加要。一個島都保唔住，美國喺全世界以後點話事，不如讓畀胡溫做全球霸主。&#13;<br> 除非中國夠膽準備向美國發動核襲（但正路一定唔敢），否則美國一定撐台灣到底。若然阿扁儍咗，唔聽美國指示，單方面宣布台獨，美國就會及時策動國軍兵變，到時陳水扁變咗南越嘅吳廷艷唔出奇，所以台灣係冇事嘅，到咗香港暴動要出解放軍嗰一日，台灣都未陸沉。&#13;<br> 不過，阿扁又係抵死。無喇喇走去激到大陸紮紮跳做乜？冇性㗎嘛。咁鍾意玩勁激遊戲，佢自己一個人玩笨豬跳或者閂埋屋企用塊紅布玩鬥牛好過喇，何必嚇到二千三百萬台灣人身水身汗，同埋搞到美國總統咁煩呢？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>