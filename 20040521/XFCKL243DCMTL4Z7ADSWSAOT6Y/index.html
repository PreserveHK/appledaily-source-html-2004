<html><header><meta charset="utf-8"><title>　　飛哥劈炮老婆叫好 - 李八方</title></header><body><h1>　　飛哥劈炮老婆叫好 - 李八方</h1><p>飛哥毅然劈炮唔做人大代表，土共圈子早已有人希望呢個唔肯聽指揮嘅忤逆仔早走早着，而一眾港區人大顯然不受事件影響，今晚如常舉行例會，聽講佢哋為免抬舉飛哥，唔會正式討論飛哥辭職事件，因為阿飛係直接向人大委員長吳邦國辭職，同佢哋無關，班人大只會傾吓月底去溫州考察嘅行程。&#13;<br> 八方問阿飛會唔會去saygoodbye，阿飛話梗係唔去，因為已經唔再係人大身份，佢周三上晝喺電台話唔做，下晝封辭職信已速遞上京，吳邦國應該收到。&#13;<br> 阿飛又再三澄清，佢唔係封咪，因為佢重同港台以及有線做節目，訪問司徒華同陳弘毅。&#13;<br> 所謂「無茶杯一身輕」，飛哥笑騎騎話結咗婚三十幾年，第一次俾老婆大人讚叻，話佢辭商台辭得啱，辭得好，至於辭人大就更加好。唔通真係英雄難過美人關？阿飛呢個山東大漢一講起老婆就生猛番晒。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>