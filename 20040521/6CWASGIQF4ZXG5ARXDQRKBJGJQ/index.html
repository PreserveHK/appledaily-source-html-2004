<html><header><meta charset="utf-8"><title>戒賭馬理由 - 左丁山</title></header><body><h1>戒賭馬理由 - 左丁山</h1><p>賽馬投注額不斷降低，足球博彩就好似日益興旺，按目前賭馬、賭波嘅走勢，幾年後賭波投注額容乜易追貼賭馬？好彩賭波賭馬都係由馬會包辦，否則以後唔知搵邊個做大善長，捐錢起大球場（典型大白象也，捐得冤枉）、科技大學、維多利亞公園？&#13;<br> 唔再賭馬嘅理由有好多，一位讀者Michael來函講佢自己嘅理由：「跑馬場就冇『公平競技』（levelplayingfield），甚麼C+3、A、B跑道，對研究馬匹實力的馬迷來說，要賭檔位係侮辱智慧，𠵱家做《蘋果》馬評家最易，貼一至六檔馬QP、QT，跑完又認叻，又話貼士準繩，Whatashame!還好，馬會放條生路，球場冇場地偏差，實力強者勝，呢幾個月買『鴨仙奴』、『些路迪』、『雲達得耐梅』，唔使理B+2、C+3，收錢可也，足球萬歲！賽馬執笠！」&#13;<br> Michael話佢自己賭咗幾十年馬亦瀕於戒賭，好有感慨也。佢講嘅未嘗無理，快活谷每逢跑C+3跑道，一至六檔贏出嘅機率甚高，外檔馬跑得出嘅，唔係冇，一定要係超班馬或者狀態大勇特勇馬先至掂。左丁山就冇因此而戒賭馬噃，因為研究馬匹取勝機會，冇法子唔研究場地（如軟地、好地），檔位偏差明顯嘅話，明益馬迷啫，左丁山曾經試過在C+3跑道跑馬之夜，場場買一至六檔，六隻馬互串單T，十五條飛，每注十元，八場用咗一千二百元，結果係有本有利，夠去消夜兼坐的士返屋企，如果有一場爆大冷，更肥。賭馬賭波都係求贏財啫，唔使講IQ智慧嘅，Michael使乜咁灰心喎。</p></body></html>