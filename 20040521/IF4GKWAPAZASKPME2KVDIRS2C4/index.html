<html><header><meta charset="utf-8"><title>馮仁昭四圍超：<br>亞姐復辦廣招自由行靚女</title></header><body><h1>馮仁昭四圍超：<br>亞姐復辦廣招自由行靚女</h1><p>無綫嘅十八位準港姐日前正式見傳媒，𠵱家已經開始受訓，亞視亦不甘示弱，自○○年開始停辦亞洲小姐之後，今年又會重辦亞姐，聽講下個禮拜會公布詳情，開始接受報名。<br> &#13;<br> <spanclass>冇三粒星都得 &#13;<br> 亞姐一向畀人「騎呢」嘅感覺，但聽聞大會希望重辦亞姐後可以大洗底，盡量將啲女仔搞得高貴啲。馮仁昭收到風，大會將佳麗嘅參賽年齡限制喺十八到二十五歲之間，想當年宮雪花以四十七歲高齡參選，但𠵱家就冇得玩喇！不過亞視就放寬咗參賽者嘅身份限制，就算冇香港三粒星身份證都得，而參賽者更可以嚟自世界各地，唯一要求係一定要有華裔血統，內地同胞亦無任歡迎，當然佢哋一定要有方法逗留香港參加集訓至得。&#13;<br> 不過大會今年唔會搞準決賽，但決賽前會分香港、亞洲同中國三大賽區挑選參賽者，暫時預計會挑選二十位來自唔同地方嘅靚女比賽，然後從中揀冠亞季出嚟，馮仁昭相信呢個選舉都會好新鮮。<br> &#13;<br> <spanclass>任賢齊海報玩逃跑 &#13;<br> 任賢齊、陳慧琳同張家輝合演嘅電影《大事件》，推出咗兩款一紅（圖四）一綠（圖五）海報，但唔講唔知，呢兩款海報係有連貫性。導演杜琪峯為咗突出戲裏面警匪鬥智嘅真實感，紅色嗰款見到大賊小齊（圖四箭嘴示）喺前面跑，陳慧琳同家輝就喺後面追，而綠色嗰款係小齊逃跑之後，陳慧琳同家輝先追到上嚟，咁有創意，唔怪得小齊話要十套留念啦！</spanclass></spanclass></p><p><spanclass>侯莎莎名字被笑感無奈 &#13;<br> 新人侯莎莎（Sasha）嘅名字不時俾人取笑「喉沙沙」，佢話：「以前喺內地冇人笑㗎，因為國語發音係冇問題，但喺香港一聽到就會笑，重笑我喉沙沙點學人唱歌㖭。」Sasha喺瀋陽音樂學院畢業，希望有機會出唱片做歌手，不過佢𠵱家會以拍戲為主，佢話：「我想好似陳小春咁又跳舞又唱歌，雖然我𠵱家有學唱歌，但唔會咁快做歌手，最重要打好根基。」<br> &#13;<br> <spanclass>鄭伊健攞阿Sa命 &#13;<br> 鄭伊健噚日到商台接受訪問，最近佢同蔡卓妍（阿Sa）喺泰國拍電影，阿Sa又屙又嘔，伊健笑住話：「梗係啦，啲嘢好食到嘔同辣到屙嘛，不過阿Sa同我拍其中一場飛車戲，佢真係交咗條命畀我，好彩最後都冇事。」<br> &#13;<br> <spanclass>薛家燕培訓演藝人才 &#13;<br> 薛家燕噚日去咗尖沙嘴一間學校，同嗰間學校嘅校長商討籌辦家燕媽媽藝術中心，家燕姐話：「都要投資成七位數字㗎，教中英數之餘重有唱歌、跳舞、粵劇同埋話劇呢啲興趣班，希望發掘學生另一方面嘅潛能。」<br> &#13;<br> <spanclass>梅媽生活有問題照飲茶 &#13;<br> 梅媽噚日同大仔梅啟明、菲傭去銅鑼灣翠園飲下午茶，梅媽見到記者時都好寬容。幫梅艷芳搞保險嘅連炎輝前日話梅媽生活有問題，梅媽亦承認生活的確好有問題，過年之後就未收過錢，重講笑問記者係咪有錢借。之後梅媽就入茶樓，重叫記者唔好跟住佢。</spanclass></spanclass></spanclass></spanclass></p></body></html>