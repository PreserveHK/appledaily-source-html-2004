<html><header><meta charset="utf-8"><title>衰到或要踢歐冠外圍賽<br>求驗客手記：皇馬再征亞洲卡住</title></header><body><h1>衰到或要踢歐冠外圍賽<br>求驗客手記：皇馬再征亞洲卡住</h1><p>如果皇家馬德里攞唔到今屆西甲聯冠軍，兼且連頭兩名都入唔到，咁就大件事啦！點解？因為佢哋喺呢個夏天唔嚟亞洲𢱑銀兼威威囉。&#13;<br> 西班牙《馬卡報》日前話皇馬今夏會重臨亞洲，重會喺香港同東京打兩場表演賽，對手待定；雖然佢哋體育總監華丹奴冇證實，但就話考慮緊去亞洲定美國，定係留番喺歐洲進行季前集訓。&#13;<br> 但我求大俠收到風，話皇馬多數唔嚟。事關若皇馬喺聯賽只係攞到第三或第四，就要喺七月尾八月頭打歐冠盃外圍賽，同亞洲之旅撞到正。另外，就算佢哋唔使打歐冠外圍賽，班球員亦要喺六、七月打歐洲國家盃，時間實在太緊促。&#13;<br> 重有，華丹奴話留喺歐洲，賺嘅錢同去亞洲或美國差唔遠，既然係咁，又使乜去到老遠備戰呀？<br> &#13;<br> <spanclass>馬甸尼態度軟化重返國家隊有偈傾 &#13;<br> 意大利國家隊教練查柏東尼游說老將馬甸尼復出國際賽一事，據報後者態度軟化，承認同老查「有得傾」。馬甸尼今季狀態重保持得唔錯，假如肯出山踢今屆歐洲國家盃，當然係意大利之福啦；之但係如果成事，我哋球迷就唔可以喺AC米蘭訪港之行親睹佢風采嘞。</spanclass></p><p><spanclass>讓基昂攞牌玩嘢下次落場唔好咁趕 &#13;<br> 阿仙奴為咗令老將基昂可以湊夠上陣場數，從而去攞今屆英超聯冠軍獎牌，喺對上兩場聯賽都喺臨場完前換佢入嚟玩。但係睇番基昂入場時間，差唔多快吹雞，所以我求大俠提醒阿仙奴領隊雲格，喺餘下兩場聯賽佢一定要睇緊啲啲時間，若然搞到基昂衰收尾，咁就唔係幾好啦！<br> &#13;<br> <spanclass>用足總盃做賭注米禾爾煞科戲實搏命 &#13;<br> 米禾爾領隊韋斯話，佢對球隊最近嘅表現（三和四輸）非常之唔滿意，所以佢決定咗，嚟緊喺禮拜日英甲煞科戰打得好嘅球員，先至有份喺本月尾對曼聯嘅英足總盃決賽上陣。照咁睇，米禾爾班球員為可以喺千禧球場踢決賽，禮拜日主場對巴拉福特一定搏命，不妨信多佢哋一次。<br> &#13;<br> <spanclass>木狼斷上盤纜加尼特攞完獎失威 &#13;<br> 今年嘅NBA季後賽簡直係上盤嘅天下，尤其有主場之利嘅球隊，幾乎場場都可以大數對手。但喺噚日木狼主場對帝王終於爆冷開下盤，如果波友專捉主場開上盤條路，今次難免損手。不過都唔夠加尼特冇癮，佢啱啱喺賽前攞咗個MVP獎，點知轉頭就俾人剃眼眉喺主場輸波。</spanclass></spanclass></spanclass></p></body></html>