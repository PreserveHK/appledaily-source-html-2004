<html><header><meta charset="utf-8"><title>暑假提款機 - 谷德昭</title></header><body><h1>暑假提款機 - 谷德昭</h1><p>《哈利波特》已成為電影公司的暑期提款機，你話小朋友們暑假冇睇過《哈利波特》，返學校點同同學仔交代？你話大人們暑假唔帶小朋友睇《哈利波特》，點同小朋友交代？&#13;<br> 大人們每天營營役役為口奔馳，大部份都將屋企個細路交託畀菲籍家務助理、學校、電視、上網同埋遊戲機，難得有齣戲細路擘大喉嚨話要睇，大人又有特技睇，個原著故事喺學校又有得睇，擔保冇乜不良意識，於是《哈利波特》就成為一年一度向小朋友贖罪嘅好機會，一家人睇齣戲、食個包，陪吓細路之餘，自己亦有點娛樂。&#13;<br> 《哈利波特．阿茲卡班的逃犯》找來一位新導演艾方素卡朗炮製，卡朗是一位奇怪導演，以往作品不多，但題材卻頗兩極化，有成人口味，亦有兒童電影。這一集《哈》片找來兩大實力派演員加利奧文及愛瑪湯遜當茄喱啡，不是說笑，是真的當茄喱啡般用。加利奧文雖然飾演所謂的主角阿茲卡班的逃犯，但其實佔戲不多兼沒甚發揮；愛瑪湯遜則更嘥料，只是過場演出一名占卜女教師。以往兩集中，各演員演來都有神采，但到了第三集，大家顯得有點沒精打采，特技方面也欠缺話題性的新設計，狼人、鷹馬與黑狼狗都不是新鮮，好多B級片都有得睇。&#13;<br> 哈利仔因為趕拍第四集而冇去巡迴宣傳，電影公司正為哈利仔的快高長大頭痛，唔知會唔會最後出動高科技定型水將哈利仔身形定住，好似當年歌曼妮茲咁，係就冇陰功！</p></body></html>