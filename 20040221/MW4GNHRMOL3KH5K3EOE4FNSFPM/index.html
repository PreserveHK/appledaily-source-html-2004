<html><header><meta charset="utf-8"><title>　　孫公歎魚翅避過工潮 - 李八方</title></header><body><h1>　　孫公歎魚翅避過工潮 - 李八方</h1><p>呢排經濟各方唱好，不過草根階層日子仍然難過，失業固然慘，有工開但收唔到血汗錢，就更係欲哭無淚。噚日中午十一點幾，就有一班房署清拆工程嘅地盤工人，難忍被大判拖欠幾百萬薪金，衝咗入政府總部大堂，要求面見房屋及規劃地政局局長孫明揚。&#13;<br> 孫公由頭到尾都唔見人，最後由房署一位副署長及一位總結構工程師見工人。原來政府總部大堂最風頭火勢，人聲沸騰之時，孫公應人家邀請去咗隔冇遠嘅鏞記食晏，兩點幾先返辦公室，剛好避過咗請願者，真係唔好意思。&#13;<br> 而鏞記因為禽流感而冇燒鵝供應，不過唔使為孫公擔心，好似話有人睇到佢歎魚翅喎，真係難為啲冇糧出嘅工人喇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>