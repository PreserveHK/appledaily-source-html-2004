<html><header><meta charset="utf-8"><title>　　喬曉陽對達仔冇印象 - 李八方</title></header><body><h1>　　喬曉陽對達仔冇印象 - 李八方</h1><p>人大常委會副秘書長喬曉陽噚日一早就喺澳門金蓮花廣場出現，原來佢啱啱睇完升旗禮，企喺度等車去睇就職儀式，愈等愈唔耐煩，就喺袋度攞支煙出嚟抽。&#13;<br> 八方同一眾行家見到機不可失，一齊走上前問佢同民主黨新主席李永達嘅會面傾成點？點知喬曉陽反應極冷淡，話只不過係一個酒會，個個界別都有人喺度，曾司長同佢介紹呢位係民主黨嘅新主席李永達。&#13;<br> 咁大家傾咗乜嘢呢？佢話冇乜嘢傾過，咁普選都有傾啩？佢話冇傾喎，只係見咗一下面。咦，達仔出嚟好似唔係咁講，重話兩次向喬曉陽反映普選意見，又形容佢為人好風趣，好好傾，只係時間太短。&#13;<br> 咁究竟喬曉陽覺得達仔可唔可以同中央溝通呢？態度夠唔夠誠懇呢？喬曉陽真係俾記者問到煩死，於是答一句話大家唔認識，只係見過一面點講有乜印象呢？跟住上車走人。&#13;<br> 所以話呢，達仔唔好吹咁大，人哋喬先生未必有同感㗎。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>