<html><header><meta charset="utf-8"><title>　　自由黨重想田少做特首 - 李八方</title></header><body><h1>　　自由黨重想田少做特首 - 李八方</h1><p>胡主席噚日首次當住老董同佢啲下屬面前，叫佢哋要以大局為重，和衷共濟，相互支持，提高管治水平，又叫特區政府要團結各界，係人都聽到主席弦外之音，就係叫班友仔唔好掛住爭做特首，見死不救之餘，重互相殘殺。&#13;<br> 咁又係，中央一日未拍板，邊個話一定係唐英年做第三屆特首？煲呔、李國章同何志平以至梁振英都仍有機會㗎。就算已經公開挺唐嘅田北俊，八方聽聞佢自由黨嘅黨員都仍然想佢出嚟競逐，有個別核心成員私下怪田少喺呢件事上冇同任何人商量，即係連周梁同劉健儀都唔知情。&#13;<br> 八方都問過田少點解跑出嚟支持唐唐？佢就好冠冕堂皇咁話，呢啲嘢愈早講清楚愈好，既然覺得唐唐比自己適合，咪講出嚟囉，至於佢自己有冇興趣做，佢就冇講，只係間中見到老董哋好唔掂，就會話「不如等我做」啫。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>