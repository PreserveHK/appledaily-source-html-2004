<html><header><meta charset="utf-8"><title>精明消費：<br>精選聖誕禮物Party抽獎至啱使</title></header><body><h1>精明消費：<br>精選聖誕禮物Party抽獎至啱使</h1><p>重有幾日就到聖誕節，開Party例牌都要交換吓聖誕禮物，但你總會因為礙於Budget，又或者時間無多等種種原因而仍然兩手空空。有見及此，今次特別為各大忙人搜羅了多款聖誕送禮佳品，並將之劃分為$50、$100及$200，三級制揀聖誕禮物，實揀到合心水又合Buget之選。&#13;<br>記者：黃婉冰&#13;<br>攝影：副刊攝影組&#13;<br>Model：Ivy（Novafce）</p><p>$50或以下經濟得體之選</p><p>$50話多唔多，話少唔少，但想買份大件夾抵食或實用的聖誕禮物，難度頗高。時間無多而又未有心水的話，以下有幾款推介，合乎經濟原則又實用得體，不妨揀番份作為交換禮物之用。</p><p>Snoopy保暖杯套裝</p><p>Snoopy暖杯禮盒內有一隻保暖保冷杯連杯蓋、三個杯墊，Snoopy杯除具保溫保冷作用外，更可放入微波爐使用，用來叮熱飲方便快捷，杯底更有防滑軟墊。&#13;<br> 售價：$49.9(l)</p><p>經濟實用：PostPet浴室用品</p><p>PostPet浴室個人用品，套裝包括浴巾一條同浴室拖鞋一對。禮盒封面重附有一張星星心意卡，聖誕卡都可以慳番，實用又經濟，買份抽獎都唔錯。&#13;<br> 售價：$29.9(l)&#13;<br> </p><p>十二星座萬用袋仔</p><p>minibeanie星座公仔袋，細細個軟綿綿，Size啱啱好可用來放MP3、MD、數碼相機或手提電話，帶出街安全又方便。袋面分別印有Cute版十二星座，款款精美。&#13;<br> 售價：$35(d)</p><p>得意動物咖啡杯</p><p>呢款得意貓仔咖啡杯，黑貓仔造型盞鬼得意，重有埋靚靚鋁罐載住，賣相包裝100分。另有狗仔款式，又貓又狗，實有一款啱心意！&#13;<br> 售價：$50(b)</p><p>香薰禮盒</p><p>香薰大熱，香薰套裝勢成聖誕禮品至Hit之選。香薰套裝內有香薰蠟、乾花、香珠同香石，有海洋、薰衣草、玫瑰花三種香味，實用又得體。&#13;<br> 售價：$29.9(l)</p><p>雞仔沐浴禮盒</p><p>要經濟睇得又用得，呢盒雞仔沐浴套裝就可滿足你以上三個要求。內有雞仔形海綿、雞蛋形、雞仔形肥皂各一塊，得意到唔捨得用！&#13;<br> 售價：$38(b)</p><p>又平又靚：薰衣草沐浴油</p><p>以海洋為主題的沐浴油，樽內載滿貝殼、彩石。草本沐浴油帶有陣陣薰衣草香，滋潤又香噴噴，每支容量200ml，淨係賣相已經值得考慮！&#13;<br> 售價：$45(b)</p><p>陶瓷雪人音樂座&#13;<br></p><p>陶瓷雪人音樂座，上鏈後雪人就會慢慢轉動播出聖誕音樂，加上雪人一身鼓手造型，細路仔見到實鍾意！&#13;<br> 售價：$45(e)</p><p>$100以下正斗推介</p><p>手執一百大元Budget，禮物選擇都唔少，但仍然因為時間關係而未能逐款逐樣去做大搜查，唔使騰，NoProblem！事關已為各位大忙人精挑了多款送禮佳品，有驚喜之作亦有實用物品，慢慢揀都唔遲。</p><p>魔鬼天使電話座</p><p>RainbowPark的魔鬼仔同女天使，變身成盞鬼電話座，賣相搞笑又得意，既實用又有「睇頭」，啱晒後生仔女口味，最適合送畀愛搞鬼的朋友。&#13;<br> 售價：$69/個(d)</p><p>潮款真皮銀包</p><p>識得揀，銀包都係唔錯的聖誕送禮佳品，好似呢款DoubleDog真皮銀包，扁身設計加埋L形拉鏈，真皮夠軟熟，款式一啲都唔土。&#13;<br> 售價：$90(f)</p><p>香豔戒指褲</p><p>印滿心心的紅色內褲充當紅寶石，放在巨型戒指上，將呢隻二十卡巨型鑽戒送畀女朋友，包佢又驚又喜。備有XS、S、M三個尺碼。&#13;<br> 售價：$99(i)</p><p>Mr.P膠紙座</p><p>想買份用得又擺得的禮物，Mr.P膠紙座就兩者兼備。放入膠紙後，Mr.P就會口吐膠紙變成實用膠紙座，Mr.P造型趣怪得意，可以當埋靚靚擺設，另有藍色供選擇。&#13;<br> 售價：$98(j)</p><p>雪人毛巾連公仔</p><p>普通毛巾禮盒新意欠奉，呢款聖誕版雪人毛巾套裝，內有雪人毛巾仔一條同毛毛雪人公仔一隻。毛巾公仔軟綿綿，有埋精緻禮盒包住，得體唔失禮。&#13;<br> 售價：$79(k)</p><p>CaffeLatte打泡器</p><p>外形纖細又Cyber，唔知會以為係鬚刨，但查實此乃一個自製CaffeLatte的電動打泡器。將CreamMaker放鮮奶咖啡內開動，就可以打出豐富鮮奶泡沫，不妨買個送畀愛好咖啡的朋友！&#13;<br> 售價：$98(g)</p><p>$200以下升級聖誕禮物</p><p>送禮物畀好朋友或Honey唔想失禮，畀多少少錢就得喇，唔使好多，百零二百蚊已經可以又手表又精裝禮物盒任你揀，再唔係又可以揀獨一無二嘅Cap帽，選擇可謂多籮籮。</p><p>特製聖誕禮盒</p><p>minibeanie精裝禮物盒，有多種不同配搭任你揀。分別有掛牆鐘、電話座、座枱鏡同相架，全部用軟腍腍豆袋製成，細細件，慳位又精緻。&#13;<br> 售價：$130(d)</p><p>天使裙酒樽套</p><p>以純白天使裙做葡萄酒樽套，應節又有新意。除天使裙外，另有聖誕老人衫同樣搶鏡，身邊有好酒朋友，呢款都算係度身訂做之選。&#13;<br> 售價：$120(c)</p><p>實用文具套裝</p><p>聖誕文具禮盒，內有筆記簿兩本，鉛芯筆、原子筆同筆袋，重有動物形橡筋同荷蘭豆形攝石MEMO夾，樣樣有又實際。&#13;<br> 售價：$160(g)</p><p>繡花Cap帽</p><p>Cap帽可俾你自選刺繡圖案，淨Cap帽$79，圖案刺繡每個$58-$120，視乎針數而定。繡名字$50一個，聖誕半價$25一個，禮盒須另加$20。&#13;<br> 售價：$196（以圖中款式計算）(m)</p><p>SQURE轉盤手表</p><p>男仔送畀女仔又好，女仔送畀男仔都好，SQURE呢款轉盤表都必定啱使。鋼帶款二百有找，經濟得來唔失禮。&#13;<br> 售價：$199(h)</p><p>POLO棉襪GiftSet</p><p>送畀男士毋須花巧，衫褲鞋襪必成頭號目標，POLO全棉運動GiftSet，黑、白、灰一盒三對，款式簡單夠大路，男士們實啱使。&#13;<br> 售價：$119.2(a)</p><p>店舖資料</p><p>(a)	西田百貨　26941111　沙田新城市廣場3期3樓&#13;<br> (b)	city'super　23758222　尖沙嘴海港城3樓3001舖&#13;<br> (c)	集雅廊　28338338　銅鑼灣崇光百貨7樓&#13;<br> (d)	LCX　31023668　尖沙嘴海港城海運大廈三樓&#13;<br> (e)	生意滔　34223101　旺角洗衣街127號C地舖&#13;<br> (f)	DoubleBrother　23116790　尖沙嘴加連威老道71號1樓&#13;<br> (g)	Francfranc　34273366　銅鑼灣百德新街2-20號恆隆中心2樓&#13;<br> (h)	AUTOSHOP　27812861　旺角彌敦道628號瓊華中心121號舖&#13;<br> (i)	Brabrabra　21919007　尖沙嘴諾士佛台9號冠福中心7樓701室&#13;<br> (j)	西武　29713888　金鐘太古廣場一樓&#13;<br> (k)	崇光百貨　28338338　銅鑼灣軒尼詩道555號&#13;<br> (l)	吉之島　28846888　鰂魚涌康山道2號康怡廣場南&#13;<br> (m)	Lids	35149109　旺角朗豪坊B123號舖</p></body></html>