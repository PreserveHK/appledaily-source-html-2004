<html><header><meta charset="utf-8"><title>大英博物館 - 谷德昭</title></header><body><h1>大英博物館 - 谷德昭</h1><p>大英博物館的位置非常就腳，就在鬧市購物區OxfordStreet及RegentStreet附近。不用入場費但設有捐款箱，可以用簽香油的方式捐款，好似有提議大家捐五英鎊，但若然係苦學生的話，捐少啲應該亦無妨。</p><p>場館極大，係咁意行吓都要幾個鐘頭，以地區劃分：埃及、希臘、非洲、中國、日本、韓國&#13;<br> ……。埃及部份，收藏豐富，大型石雕及木乃伊擺到通處係，若然逐個展品細看及睇晒所有文字介紹的話，相信要睇一年半載。碰巧有立體短片介紹如何製造木乃伊，用電腦科技將木乃伊樣貌還原，發現似十足《龍咁威》道具組嘅一個小伙子，於是在放映室內大笑了三聲，人家以為我黐線。一隊又一隊的小學生穿着校服由老師帶領參觀，不止當地的，也見有來自日本及韓國的，看着學生們互相提問問題，也見有美術學生坐在地上即場對着古物寫生，真羨慕這種活動教學，多自由，多有趣。&#13;<br> 中國部份的那些展品沒有甚麼特別精采的，文字介紹也只講了出產年份及地區，沒有講明是從哪裏用甚麼手段搬回來，對着展品連嘆三大聲，人家又以為我黐線。&#13;<br> 最有型的是那個圓形圖書室，半個足球場咁大，圓形的，擺滿書，歡迎拍照。&#13;<br> 精品店是重點買手信處，有三大理由：1.價錢合理；2.大部份在英國本土製造；3.每件精品都有出處，例如這個紙鎮上的埃及文字叫「包羅萬有」，那件飾物是古文字母代表愛與生命，還有印有名人金句的T恤，正所謂禮物雖輕但起碼講古有排講，講古唔使錢吖嘛。</p></body></html>