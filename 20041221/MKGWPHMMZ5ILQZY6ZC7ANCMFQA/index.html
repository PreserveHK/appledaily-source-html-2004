<html><header><meta charset="utf-8"><title>　　張寶華明年離開有線 - 李八方</title></header><body><h1>　　張寶華明年離開有線 - 李八方</h1><p>早排都重見到有線新聞之花張寶華去台灣採訪立法院選舉，點知最近忽然傳出佢已經辭職不幹，八方於是打電話問吓呢個當年連江總都敢得罪嘅女記者點解會走。&#13;<br> 寶華笑住話係因為太投入囉，連發夢都夢到連戰個樣，佢阿爸見到個女做得太攰啦，係時候叫停。寶華話佢聽阿爸話先唞唞，再諗去向，佢喺十一月自南美返港就已經向趙應春請辭，明年二月離開，寶華想讀多啲書，因為愈做愈覺得自己唔夠料。&#13;<br> 另外，無綫新聞部嘅前阿頭羅燦噚日已經去咗南華傳媒集團返工，做董事兼社長，阿燦話，同大老闆吳鴻生又再合作，吳生想發展大陸市場，將來出多幾本周刊同月刊，所以要人幫手喎。&#13;<br> 至於亞視女主播繆美詩，已經放緊假準備去領匯做大公關，𠵱家領匯上唔到市，唔知有冇變數呢？&#13;<br> （圖）張寶華即將離開有線，去向未定，佢話辭職係聽阿爸話喎。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>