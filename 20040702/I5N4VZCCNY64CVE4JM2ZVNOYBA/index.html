<html><header><meta charset="utf-8"><title>馮仁昭四圍超：鄭中基森美鬥型　飽死街坊</title></header><body><h1>馮仁昭四圍超：鄭中基森美鬥型　飽死街坊</h1><p>由鄭中基同森美主演嘅電影《我要做Model》破咗千萬票房關口，梗係開心到爆啦，不過前日佢哋喺經理人公司傾傾吓票房，竟然拗起上嚟，Ronald話森美減肥之後，唔夠以前咁得意，叫佢增肥，森美就話Ronald雖然搞笑，但唔夠佢有型靚仔，兩個人講到㷫烚烚，結果決定走去做街訪，睇吓邊個正啲。&#13;<br> Ronald同森美喺尖沙嘴海港城為啖氣做街訪，森美夾硬攬住個OL做訪問，重問人哋佢係咪好有型，可惜呢位OL話睇過套戲只覺得Ronald鬼馬，唔覺森美有型，搞到佢勁冇癮！好彩後來有位妹妹真係讚森美靚仔，Ronald即刻話：「你見過靚仔未㗎？佢極其量只可以用順眼嚟形容，頂晒籠咪靚仔過我！」Ronald同馮仁昭講，佢好鍾意同森美鬥氣，因為森美轉數高口才好，兩個人好有火花好過癮喎！<br> &#13;<br> <spanclass>7.1有排忙 &#13;<br> 講開又講，上年Ronald俾人影到7.1遊行當日去曬太陽，事隔一年，佢就冇咁梳乎，噚日佢上午要錄音，夜晚要去紅館做許冠傑演唱會嘉賓，遊行同曬太陽都冇佢份。另外，Ronald同森美喺《我》片入面嘅造型，亦都變成近期大熱嘅網上個人身份AVATAR遊戲，登陸now.com.hk，大家可以喺網上試着佢哋嘅靚衫，重可以用呢啲造型打機㖭。<br> &#13;<br> <spanclass>周迅秘密嫁咗人 &#13;<br> 近排傳出內地演員周迅同台灣知名造型師李大齊秘密結婚，台灣傳媒於是向周迅嘅經理人李小婉求證，佢冇否認，但係話周迅結婚嘅事，唔應該由佢嚟回應，重話如果周迅真係結婚，咁就大家一齊祝福佢哋啦。佢重透露周迅呢幾日會由成都去北京，灌錄十一月推出嘅專輯。</spanclass></spanclass></p><p><spanclass>張藝謀力谷劉三姐 &#13;<br> 張藝謀噚日喺廣西嘅陽朔出席《印象．劉三姐》百場紀念演出新聞發布會，佢喺記者會入面話，經過一段時間反覆修改之後，呢套劇嘅演出已經去到成熟嘅階段。《印象．劉三姐》自○四年三月公演以嚟，已經吸引咗近二十萬中外觀眾捧場，既然張大導自己都咁滿意，睇怕各位戲迷應該充滿信心啦！<br> &#13;<br> <spanclass>蜘蛛俠殺入本港破紀錄 &#13;<br> 喺美國大獲好評嘅新片《蜘蛛俠2》，前日喺本地開畫，收咗二百九十萬港元，成功打破《明日之後》近日喺本地開畫所創嘅二百一十萬港元紀錄，成為今年本地開畫最收得嘅外語片。而《蜘蛛俠2》喺本地開畫嘅成績亦好過第一集，當年第一集嘅開畫票房，係二百三十九萬港元。<br> &#13;<br> <spanclass>賈靜雯同林志玲鬥身價 &#13;<br> 台灣女星賈靜雯嘅經理人姚鳳群向台灣傳媒爆料，話有內地富商出價一百萬人民幣（約九十五萬港元）搵賈靜雯陪食飯，重多過台灣名模林志玲嘅三百五十萬新台幣（約八十一萬港元）喎，佢重話食飯加過夜嘅價錢更加去到四百萬人民幣㖭（約三百七十多萬港元）！據聞賈靜雯知道呢個消息後嘅反應係：「內地人太有錢了！」</spanclass></spanclass></spanclass></p></body></html>