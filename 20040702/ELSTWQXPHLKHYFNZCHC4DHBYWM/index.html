<html><header><meta charset="utf-8"><title>鏞記送鵝，上總換人 - 左丁山</title></header><body><h1>鏞記送鵝，上總換人 - 左丁山</h1><p>鏞記恢復賣燒鵝，名人高官紛紛捧場，四樓訂到滿晒。本來鏞記已經唔使宣傳，但係呢位甘老闆真係醒，唔止賣廣告宣傳，竟然重不惜成本，一連三晚（星期一至三）食燒鵝，送燒鵝券，每晚一百張，先到先得，於是搞到每晚五點半就有人喺門口排隊入內，未夠七點，燒鵝券就派完。以市場學、公關推廣角度嚟睇，鏞記呢招「送鵝券」，係錦上添花，可以唔使做，好多老闆會唔肯制：既然一聲恢復賣燒鵝，就已經門庭若市，重嘥錢嚟推廣，係唔係多餘呀？好多老闆認為係，甘老闆就話唔係，眼光果然獨到。</p><p>好多年前，肥佬黎搏命賣廣告，大灑金錢，營銷額已經遠遠超標之後，仍然猛咁推廣告，有人問佢：「使唔使overbill呀？」肥佬大怒，教訓夥計一餐：「搞marketing，絕對冇overbill呢回事。」鏞記送燒鵝，其實都係有啲overbill，不過大概甘老闆與肥佬黎，英雄所見略同，先至會火上加油，食燒鵝送燒鵝券。&#13;<br> 鏞記大收旺場之效，附近嘅「上海總會」就快人頭湧湧。上海總會唔知為乜理由（有人話係為咗清理公積金），會喺今個月底遣散所有員工。八月六號之後暫停營業，裝修三樓，九月初就連同一二樓嘅新會所一齊開門。將來會所空間更大，會員梗係冇異議喇，但係上海總會嘅上海菜，全港數一數二，靚過好多新派上海菜館，舊夥計走晒，由「判頭」承包之後（聽講係張生記中標承包），飯菜有冇以前咁正斗呀？會員大有疑問，所以唔少會員話要喺八月六號之前，去多啲上海總會食飯，以免將來恨唔番喎！</p></body></html>