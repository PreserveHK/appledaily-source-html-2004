<html><header><meta charset="utf-8"><title>701收料站：大成硬淨得有理</title></header><body><h1>701收料站：大成硬淨得有理</h1><p>香港噚日持續高溫，小初仍然同幾個經紀朋友去咗大遊行，一路行一路抹汗，最後終於頂唔住，冇行畢全程，但已經成身濕晒兼夾有多少頭暈。&#13;<br> 食晚飯時，大家就傾到民企股嘅問題，自從遠東生物制藥(399)出事後，一眾民企股都冇乜好日子過，連帶超大現代（682）發債券一事，都唔知搞唔搞得成。&#13;<br> 其中一個老友話，大成生化（809）6月初喺6元樓上開始回落，遠藥事件令隻股跌多兩錢，但估唔到之後反彈力異常強勁，好快已經重返5元以上，前日收市報5.65元，升2.73%，成交股數1053萬股，金額5887萬元。&#13;<br> 老友話，大成股價咁硬淨，主因仍然係主力產品賴氨酸價格仍然高企，而公司本身又不受大陸宏觀調控影響，雖然賴氨酸第二季的價格，已較首季回落，但仍然比舊年升好多。&#13;<br> 重有，據講大陸有兩間生產賴氨酸的工廠，因為環保問題暫停生產，咁啱印尼又有一間同類工廠，因為技術問題而停產，賴氨酸供應少咗，價格自然企硬，點計都對大成有利。&#13;<br> 慕容小初</p></body></html>