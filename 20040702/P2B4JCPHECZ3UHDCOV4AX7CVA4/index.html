<html><header><meta charset="utf-8"><title>地產多聲道：自由行客買樓投資</title></header><body><h1>地產多聲道：自由行客買樓投資</h1><p>七一再多三省九市開放自由行，中原於是趁回歸假期，透過內地網絡，集合一班內地客，由深圳出發，去尖沙嘴宇晴軒售樓處睇樓，當中包括剛開放自由行嘅福建準買家。&#13;<br> 來自福建嘅個體戶林小姐話，打算買香港樓投資，貪租金夠高，又有二手市場，而開放自由行後，可以隨時來港，所以今次都趁機了解吓香港市場。&#13;<br> 至於溫州方小姐，都係諗住買樓收租，預算用兩三百萬，佢唔覺得香港樓貴，重話比想像中平㖭。&#13;<br> 內地買家係香港重要客源，發展商、銀行與代理都諗好晒點樣吸納呢班客仔。宇晴軒發展商長實郭子威話，特別預留十個高層單位畀內地買家，呎價四千二至五千；恒生就會搞講座及提供諮詢服務；中原就照顧佢哋買樓之後嘅需要，放租免佣，重有兩年免費租管服務。<br> &#13;<br> <spanclass>鰂魚涌唐樓值租 &#13;<br> 早前蘭西提到，鰂魚涌濱海街唐樓﹙見圖右﹚，有投資者睇都唔使睇就買，計劃間套房出租，預料回報十八厘。&#13;<br> 蘭西最近又見到，呢條街有成交，八十四號低層，七百呎，月租五千，呎租七個一。租客住新界，但喺太古坊返工，兼時常要加班，所以決定喺附近租單位住，多啲時間休息，慳埋交通費。&#13;<br> 上次濱海街八十八號低層，都係七百呎，成交價六十七萬，若果用今次月租計，回報有九厘，可見唐樓回報都幾高。&#13;<br> 美聯鍾漢輝話，單係濱海街，六月已經有三宗租務成交。</spanclass></p><p><spanclass>代理刨冬瓜了得 &#13;<br> 今時今日，地產代理好多周身刀，張張利，好似中原黎劍茵、梁嘉兒，與利嘉閣邱景賢，代表香港地產代理專業協會，參加由香港電台普通話台舉辦嘅「普通話行行出狀元」狀元爭霸戰第三擊，以地產界從業員身份，同其餘六位來自餐飲業及卡拉OK業嘅參賽者，以普通話一較高下。&#13;<br> 結果三人在處境遊戲「地產買賣王」中，以流利對答，奪得「團體大獎」。&#13;<br> 黎劍茵重同時奪得「地產界狀元」，九月會以個人身份，代表地產界參加總決賽。<br> &#13;<br> <spanclass>重賞之下有勇夫 &#13;<br> 年初住宅暢銷，發展商紛紛降低代理佣金，搞到美聯要發盈警。估唔到近排市況急轉直下，發展商因為唔想直接減價，又再採取優惠與高佣金策略，長實及新世界土瓜灣傲雲峰，以及新地馬灣珀麗灣三期，都搞「跳BAR」刺激銷路。&#13;<br> 美聯馮景煌話，自從傲雲峰推出多項優惠後，銷情改善，該行六月重成功「跳BAR」，攞到最高個半佣，日前重獲發展商頒獎。&#13;<br> 另外，中原周永輝話，公司珀麗灣三期市場佔有率達四成八，做到過百宗成交，可以「跳BAR」，取得一點三個佣。&#13;<br> 發展商與業主現時都肯畀高佣，希望加速出貨，市況係點，大家都明啦！&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>