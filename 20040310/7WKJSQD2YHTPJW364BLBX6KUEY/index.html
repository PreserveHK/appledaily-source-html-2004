<html><header><meta charset="utf-8"><title>　　成立特區文革小組深化戰鬥 - 李八方</title></header><body><h1>　　成立特區文革小組深化戰鬥 - 李八方</h1><p>特區文革，愈玩愈有火，土共喺北京，雖然無法如願將胡溫擺上枱，綁上文革嘅戰車，向六百萬港人亂衝亂殺，但成功咁得到胡錦濤所發出嘅「積極評價香港嘅政制討論」。有心水清嘅人士話：阿胡呢句說話係對住廢董講，身旁重坐埋曾慶紅、唐家璇、吳儀等，六國大封相，阿胡咁講，即是代表中央人民政府統一立場：近來鄔曾梁等人對民主派嘅狂砌、砌得好啱，應該深化文革，將呢一場正義嘅鬥爭進行到底。<br> &#13;<br> <spanclass>基本法當毛語錄 &#13;<br> 所以安民即時發難，響應胡總號召，搬出文革最流行嘅「血統論」，挖出李柱銘先父李彥和老將軍嘅屍骨出嚟狂鞭，土共見狀，更加收到，所以由李祖澤出面，宣布就算唔成立愛國審查機制，都要成立一個「基本法宣講團」，將部基本法，當做毛語錄，年年講、月月講、天天講，務求香港六百萬人，不分男女老幼、跛聾盲啞，一定要將基本法背熟，好似當年林彪副主席指示：學習毛主席著作，係全黨、全軍、全國人民嘅頭等任務，要向毛主席像，早請示、晚滙報。&#13;<br> 「基本法宣講團」首先針對「治港班子」，土共有言：重點包括「各級法院法官」，即是話，啲英籍澳籍嘅鬼佬大法官，佢哋嘅思想長期抵制我哋炎黃子孫，熟讀基本法、愛中國，以後判親涉及中資嘅貪污案，都要以「愛國」為先，凡親被告係共產黨員或中資組織頭頭，要通通放人。&#13;<br> 同樣愛國標準，當然亦適用於廉政公署，廉署頭目好知吓碇：舉凡任何貪污受賄案嘅舉報，若然發現當事人係本地中資或共產黨人士，若然廉署人員，對國家冇感情、對中華民族唔尊重，係都要落重手開快勞釘死，咁就即是對十三億中國人民嘅嚴重犯罪，將來會受到民族紀律制裁。&#13;<br> 「基本法宣講團」，得個講字又點夠，若然受到民主派長毛等刁民頑抗抵制怎麼辦？梗係要將維園阿伯武裝起來，發給斬竹刀、木棍、長矛，成立「基本法赤衞隊」，由大紫荊獲得者楊光擔任大隊長，再配合某愛國中學日前在天水圍用刀仔拮人</spanclass></p><p><spanclass>梁「特首」任組長 &#13;<br> 而統籌文攻武衞嘅，就要再成立一個「特區文革小組」，由第三屆特首梁振英任組長，曾憲梓為第一副組長，鄔維庸為第二副組長，組員就包括安民、工聯會老愛國鄭耀棠、啱啱做完卵巢抗癌手術化悲憤為力量嘅譚惠珠、孝順仔何志平、同埋啱啱棄暗投明因反23條大罵葉劉「豬狗不如」一鋪成名嘅「豬狗講師」史Sir文鴻等，直接向胡溫滙報。&#13;<br> 呢個雞棚一搭起，香港就會進入一個愛國嘅新時代。死鬼鄧小平話，治港者以文革愛國者為主體，「五十年不變」？好笑嘞。乜你竟然信過咩？返去大口環，一齊口擘擘咁學習基本法喇。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>