<html><header><meta charset="utf-8"><title>股壇瀏覽器：中芯濰柴基金客多</title></header><body><h1>股壇瀏覽器：中芯濰柴基金客多</h1><p>港股噚日成交不足150億元，午市出現稍為大些少嘅歐洲沽盤即刻頂唔順，恒指大跌176點，收報13397，地產股沽壓較大，新地（016）跌2.3%。&#13;<br> 不過，噚日收市後，即傳出國內社保基金已流入港股，唔通阿董所講嘅「好消息陸續有來」開始逐一兌現？坊間話中央挺港，係為咗幫親中派在立法會選舉中拉票，以免民主派大勝，如果傳言屬實，香港應該將4年一次嘅立會選舉，縮短為兩年一次，咁香港經濟就一定欣欣向榮。阿虎認為親中派若想收復失地，土共一定要先收聲咪亂吠，以免招港人反感。&#13;<br> <br> <spanclass>中怡貨散炒唔起 &#13;<br> 中怡精細化工（2341）以392倍超購成績上市，首日掛牌，股價竟然一度破底，低見1.37元，收報1.39元，僅僅高過招股價1仙咁大把。&#13;<br> Cookie話，此股有太多散戶認購，加上缺乏有實力嘅基金大戶坐盤，貨源唔易歸邊，所以相當惡炒。不過，中芯國際（981）就好唔同，唔少外資基金都要貨。中芯話晒都係國內最大芯片製造商，03年上半年計，產量全球排行第五，兼且生產成本比較平，唔少投資科技股嘅基金都有捧場，因此貨源容易歸邊。&#13;<br> 至於濰柴動力（2338），生產大馬力的汽車用柴油機，食正國內汽車市場強勁增長呢條水，日後又可能陸續有收購行動，所以不乏實力派基金捧場。&#13;<br> 阿虎</spanclass></p></body></html>