<html><header><meta charset="utf-8"><title>NEC26萬色TouchScreen筆能影相</title></header><body><h1>NEC26萬色TouchScreen筆能影相</h1><p>NEC04年新機多到睇唔切，3G機之後又有百萬像素機N830、河馬機N710及超薄機王N900等，不過內地用家似乎更為幸福，皆因部份機種只限國內發售，香港用家緣慳一面。正如今日介紹嘅N600，內置嘅26萬色彩芒就係非一般彩芒，因為其TouchScreen設計，就算影相唔使㩒掣，用支筆點兩點就可以影相！&#13;<br>記者、攝影：劉耀祥&#13;<br>ImageGirl：Kendy（CoolFactory）</p><p>隨着SMS日漸流行，對中文用家來說，中文輸入始終以手寫最為方便，所以一般摺機用上TouchScreen就漸成氣候，繼科健之後，輪到NEC推出TouchScreen摺機，呢部N600於內地推出已經一段時間，到今時今日先首次在港曝光，可惜只屬私人擁有，未有發售，不過可玩性一樣高！&#13;<br> &#13;<br> <spanclass><fontstyle>26萬色芒夠清晰  &#13;<br> 數數NEC機種用上26萬色彩芒的確唔多，睇睇香港有售嘅似乎只有部百萬像素機N830，而身為中階機種的N600，就已經「跳級」用上26萬色彩芒，可見NEC對N600（又或者內地用家）的確愛護有加。&#13;<br> N600身懷的26萬色彩芒，同時亦都係TouchScreen設計，面積更有2.2吋大，解像度達176×240像素，最主要原因乃方便用家以手寫輸入中文字，擺明吸引喜歡Send短訊嘅用家；試用後發覺屏幕反應相當唔錯，就算頗為「潦草」的字體亦都認得出，準確度頗高；此外機身還內置有聯想字典，不過由於今次試玩之N600，屬簡體中文版本，未能測試繁體中文辨識之實力！</fontstyle></spanclass></p><p><spanclass><fontstyle>用筆影相夠玩味  &#13;<br> 之前Nokia亦曾經推出手寫版式手機3108，同樣瞄準手寫中文用家，不過今次NEC想得更為周到，玩手寫之餘更內置30萬像素鏡頭，除一般影相之外，採用TouchScreen之N600的操作方式亦別樹一格，皆因用家除可照以往正常之㩒掣影相之外，亦可全「筆」動方式進行，夠方便之餘亦夠新鮮感。&#13;<br> 而日系機種的影相功能，向來都唔使點擔心，兼且再加上26萬色TFD顯示器，影像顯示清楚光亮，可惜未支援拍片功能就稍為失色。而其他功能如40和弦、MMS、GPRS等亦都一應俱全，未支援Java就略為可惜。</fontstyle></spanclass></p><p><b> Profile</b> &#13;<br> 制式：GSM900/1800雙頻&#13;<br> 顯示器：（外）單色/96×64像素&#13;<br> （內）26萬色/176×240像素/TFD&#13;<br> 鏡頭：30萬像素/4倍數碼變焦&#13;<br> 功能：40和弦、電子辭典、MMS、GPRS&#13;<br> 體積：93.5×48×24.7mm&#13;<br> 重量：110g</p></body></html>