<html><header><meta charset="utf-8"><title>一味窩輪：開始超賣搵定Call輪博反彈</title></header><body><h1>一味窩輪：開始超賣搵定Call輪博反彈</h1><p>台灣大選風波未了，台股大散，港股跟住跌，恒指冇咗239點，真係Put輪天下。昨日推介嘅恒指Put輪9213，跳升22%，不過隻輪一開市就彈高，跟炒即日鮮，冇幾多着數，叫做有餐茶飲。&#13;<br> 大市走勢確係幾弱，但經過昨日1跌，恒指已跌入超賣區，9RSI得番17.4，短期內再跌多少，就好有機會反彈。&#13;<br> 博反彈，買恒指Call輪最方便，對象有9237、9209同9282，勝在交投旺，短炒易轉身。9237現價13.5仙，溢價2.6%，槓桿率26.5倍，缺點係下月29日屆滿，冇幾多日子。9209現價15.3仙，長1個月命，槓桿率31.5倍，溢價5.2%。9282同9209同日到期，現價9.7仙，槓桿率有41.7倍，溢價亦高啲，要6%。&#13;<br> 中移動（941）又跌3%，收報22.4元。由月初高位28.1元散落嚟，跌到昨日低位22.2元，中移動股價冇咗兩成一，9RSI去到16.8，短期再跌幅度相信唔會太多。&#13;<br> 等正股再跌1蚊左右，中移動Call輪可博反彈，對象係9342。<br> &#13;<br> <spanclass>注碼宜細見利即收 &#13;<br> 9342現價13.6仙，6月4日到期，溢價8.8%，槓桿率16.5倍，交投有番咁上下。&#13;<br> 港股暫時淡友得勢，調整冇咁快完，𠵱家只係博超賣反彈，注碼宜小不宜大，見利即收，輸幾個位亦要識得止蝕。&#13;<br> 章盛</spanclass></p></body></html>