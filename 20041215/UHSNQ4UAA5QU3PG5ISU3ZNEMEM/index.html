<html><header><meta charset="utf-8"><title>電單車專題：<br>烈火戰車2005全新二衝狂爆登場</title></header><body><h1>電單車專題：<br>烈火戰車2005全新二衝狂爆登場</h1><p>隨住科技進步，加上環保問題，二衝程跑車早年已開始陸續停產。喺日本車廠完全停產、又無車行引入歐洲車款嘅情況下，香港僅有嘅忠實「華弟」迷只有向二手車埋手，但經過長期狂劈、劇烈老化及損耗嘅機件，卻大大增加二衝跑車嘅危險性。最近有代理正式引入意大利Aprilia生產嘅二衝跑車，而且重係最新款，RS125絕對係同級「烈火戰車」嘅唯一選擇。華弟！係時候摷番你件短身牛仔褸出嚟，再次體驗二衝車帶嚟嘅強勁爆炸力喇！&#13;<br>&#13;<br>記者：馬慶武　攝影：黃子偉　Model：Cat（StarAsia）</p><p>歐洲125cc戰車銷量王</p><p>250cc或以下級別嘅二衝程跑車，喺「烈火戰車」年代曾經風靡全港，當時街上勁多一身短牛仔褸襯緊身石磨藍老牛、腳踩K-Swiss騎PGM嘅老翻「華弟」。但自從賽車進入四衝程時代，低容積嘅二衝跑車已買少見少，二手車質素又參差，想體驗二衝跑車威力嘅車迷無乜車款可選擇。今次Aprilia香港代理「亞林」首次引入RS125車款，係全港二衝程跑車唯一新車之選，而且呢款車更係歐洲125級別跑車嘅銷量王，質素絕對有保證。</p><p>極似世界冠軍車款</p><p>勁有落場feel冠軍車花限量版RS125可以話係Aprilia賽車技術嘅結晶品，鋁合金車架，直徑40mm嘅倒立前叉和單筒尾避震都係參考同廠落場砌嘅賽車設定。就連外形和同廠於2003年奪取GP250世界冠軍嘅車款RSV250跑車極相似，由車頭入風口到車身Fairing再到尖形車尾都一樣咁流線，將風阻減至最低。除咗標準黑色版本外，Aprilia更推出一款Poggiali限量版，車花跟足世界冠軍車手Poggiali嘅戰車RSV250一樣，車尾印住54號，更令RS125充滿落場Feel。</p><p>30匹爆炸力高轉最好劈</p><p>二衝機器嘅強勁爆炸力，未見識過都應該聽講過！擁有30匹最大馬力嘅二衝單缸引擎，配上車重只有93.5kg嘅RS125唔只夠用，重夠劈有餘。緊密嘅六前速波箱，一定要波波盡，盡情發揮二衝跑車愈高轉愈精神嘅特性。雖然二衝車沒有引擎牽引力幫助減速，但採用頭尾透氣碟，配合四活塞及雙活塞掣動卡鉗，都可以有效減少二衝跑車易放難收帶嚟嘅危險性。</p><p>「烈火戰車」Look</p><p>性能操控夠輕盈</p><p>2005ApriliaRS125Profile</p><p>引擎：124.8cc水冷二衝程單汽缸&#13;<br> 缸徑×衝程：54.0×54.5mm&#13;<br> 壓縮比：12.5:1&#13;<br> 馬力：30ps/11,250rpm&#13;<br> 車架：鋁合金雙翼樑&#13;<br> 傳動：六前速棍波&#13;<br> 懸掛：倒立前叉（前）單筒油壓彈簧（後）&#13;<br> 輪胎：110/70-17（前）150/60-17（後）&#13;<br> 掣動：透氣碟&#13;<br> 尺碼：1950×720×1135mm&#13;<br> 軸距：1345mm&#13;<br> 座高：805mm&#13;<br> 車重：93.5kg&#13;<br> 油缸容量：14公升&#13;<br> 車輛提供：亞林電單車&#13;<br> （旺角山東街76號地下23859229）</p></body></html>