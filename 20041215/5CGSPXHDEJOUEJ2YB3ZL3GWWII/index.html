<html><header><meta charset="utf-8"><title>日韓興啲乜：<br>韓國商場陣陣哀嚎Shopping撞鬼</title></header><body><h1>日韓興啲乜：<br>韓國商場陣陣哀嚎Shopping撞鬼</h1><p>去韓國漢城玩，無理由唔去明洞，明洞就如香港的旺角，周末街上例必水洩不通，最新興潮流玩意此中尋，今次筆者懷着「感受當地潮流文化」的心態踏出明洞地鐵站出口，耳邊卻突然傳來陣陣淒厲的驚叫聲和哀嚎，日光日白也不禁令人毛骨悚然，駐足觀看，發覺慘叫聲由一座名叫「Migliore」的商場發出……&#13;<br>&#13;<br>記者：張銘恩攝影：陳陶鈞&#13;<br>&#13;<br>鬼屋三大電影冤魂</p><p>直擊玩者撞鬼樣</p><p>《猛鬼街》Freddy舞動鬼爪，嚇得少男少女們縮埋一堆唔敢郁。</p><p>商場頂樓有惡鬼</p><p>「Migliore」商場猶如我們香港的旺角中心，專門售賣廉價年輕人潮流服飾，但商場頂樓居然有一間「HORRORWOOD」鬼屋，都算有噱頭。呢間鬼屋於今年暑假開設，規模頗大，模式與海洋公園每年萬聖節設計的鬼屋類近，入屋會有真人嚇鬼你，走畢成間鬼屋約需15分鐘，而場景、燈光方面等設計一點也不馬虎，所以開幕至今都仍好受韓人及旅客歡迎，更成不少情侶到明洞Shopping以外的一個娛樂節目。商場門口就是售票處，門口附近已有數個鬼五馬六的人在做宣傳，還有數部電視不停播放參加者被嚇的錄影帶，驚叫聲傳遍半條街，引得大批途人駐足觀看。</p><p>現場直播「幸災樂禍」</p><p>人有高矮肥瘦，當然亦有膽大膽細，「HORRORWOOD」係咪咁得人驚就好見仁見智，不過有一樣嘢你必定會Enjoy，就係睇閉路電視欣賞其他玩者個撞鬼驚樣！筆者個人認為此乃全個節目高潮所在──玩完喘住氣進入休息房，發覺其他人似笑非笑望住你，點解？因為剛才你被嚇個衰樣已盡現人前！此時最啱加入世上最無良的「幸災樂禍」聯誼會，欣賞其他尚在鬼屋內被嚇到標眼淚的可憐蟲。</p><p>租衫影相買紀念品</p><p>休息室其實亦係一個展覽館，裏面除咗有小玩意出售、有驚慄電影播放，重有不少經典驚慄鬼怪人物公仔畀各位影相留念，科學怪人？吸血殭屍？Freddy？想同邊隻鬼影相唔該自己埋位，想誇啲㖭？租衫扮鬼玩埋一份都重得！</p><p>■場館內出售多款小玩意，可以買番一兩件返香港嚇吓朋友，Freddy鬼爪$84。</p><p>HORRORWOOD</p><p>地址：明洞大街Migliore商場8/F&#13;<br> 電話：（82）2-7801630&#13;<br> 營業時間：1:00pm至11:00pm&#13;<br> 收費：約$63&#13;<br> 網址：www.horrorwood.co.kr&#13;<br> 交通：乘地鐵4號線於明洞站落車，一出明洞大街即見商場。&#13;<br> 註：以上價錢已經折算，折算率為1,000韓圜兌港幣$7。</p></body></html>