<html><header><meta charset="utf-8"><title>中環價值 - 左丁山</title></header><body><h1>中環價值 - 左丁山</h1><p>龍應台喺《明報》發表長文，講西九龍、中區警署古蹟群，講到香港特區政府冇文化政策，民政事務局內冇高官負責文化事務……此文甚有影響，唔止文化界、學術界人士睇，盛傳董特首亦都睇到津津有味，話龍女士寫得幾好，唔怪得有位老友記出席民政事務局舉辦亞洲文化合作論壇之時，有啲面黑黑。&#13;<br>中環人都有注意噃，因為龍女士大文提到「中環價值」，究竟何謂中環價值呢？或可視之為唯利是圖，追求效率，做事夠專業，講法治多於講人情，講專業多於隨口噏……香港金融界、商界肯定擁抱「中環價值」。</p><p>台灣呢？商界專業界金融界到現在仍然烏垂垂，不知「中環價值」為何物。今期台灣《壹週刊》封面故事講台灣高鐵建設，歷時四年半，耗資五千億台幣，原訂今年十月開始進行嘅動態試車，一延再延，迄今無定期，再加上技術問題浮現，高鐵可能變成危險列車，日本專家認為台灣高鐵以政治為考慮。&#13;<br> 嗱，以前台北捷運系統，今次台灣高鐵，台灣有大型基建項目，每每出現超支、延期、貨不對辦、貪污、政治派餅仔之事。呢類建設完工風險（completionrisk），台灣與第三世界國家就特別多，香港就極為罕見，香港地鐵東鐵西鐵啲久唔久就發生嘅行車延誤，與之比較，簡值係不足一提嘅小事。點解呢？香港有「中環價值」吖嘛。&#13;<br> 唯利是圖遠遠好過唯人情是圖、唯政治是圖、唯擦鞋是圖。只要賺錢得其法，合乎法律，在任何監管機構訂下嘅規例及最佳守則（bestpractice）之內嘅，賺錢使乜向他人道歉？龍應台住在香港兩年，觀察敏銳，希望佢能將「中環價值」帶返台灣！</p></body></html>