<html><header><meta charset="utf-8"><title>　　小熊送暖 - 李八方</title></header><body><h1>　　小熊送暖 - 李八方</h1><p>一個名為「好心」嘅義工組織，發起「分享愛心小熊」活動，透過八個慈善機構，超額籌集得一千九百五十五隻玩具熊。「好心」發動義工為四百隻熊仔扮靚，喺噚日國際義工日，將玩具熊連同心意卡，掛喺葵芳新都會廣場一棵五米高嘅聖誕樹上，畀市民觀賞。至於其餘籌集得來嘅玩具熊，聖誕新年前夕會送畀天水圍嘅新移民小朋友，表達市民關懷。&#13;<br> 另外，工商及科技局局長曾俊華噚日亦出席義工發展局一年一度嘅愛心傳城義工大行動，除咗向義工致意外，重提到明年底喺香港舉行嘅世貿組織第六次部長級會議，到時會徵求義工幫手，參與呢件盛事。&#13;<br> （圖）呢棵咁得意嘅熊仔聖誕樹會擺喺葵芳新都會廣場，有興趣嘅不妨去睇吓啦。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>