<html><header><meta charset="utf-8"><title>　　中銀年年換代表 - 李八方</title></header><body><h1>　　中銀年年換代表 - 李八方</h1><p>噚日「健康快車」舉行光明行步行籌款啟步禮，中國銀行（香港）已連續三屆作為贊助機構，不過，佢哋每年出席嘅主禮代表都唔同，第一屆係即將被長春市檢察院起訴貪污嘅前總裁劉金寶，第二屆係涉嫌私自挪用銀行款項被關押喺北京嘅副總裁朱赤。今屆則由副董事長兼總裁和廣北做代表，佢帶係頭捐咗五十萬畀「健康快車」幫內地白內障患者復明。&#13;<br> 八方希望和總平平安安，代表中銀多出席幾屆啟步禮，因為銀行最緊要係管理層穩定，咁樣投資者同客戶至有信心。除咗和總，活動重有幾名奧運名將到場：李寧、王義夫同我哋香港乒乓孖寶高禮澤、李靜，不過可能因奧運熱潮已過，唔係咁多人搵佢哋簽名囉。&#13;<br> 程志遠攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>