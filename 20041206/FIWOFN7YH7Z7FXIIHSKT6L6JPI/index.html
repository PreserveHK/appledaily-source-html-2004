<html><header><meta charset="utf-8"><title>蘭西情報課：擇啱日國際大賽幫信和宣傳</title></header><body><h1>蘭西情報課：擇啱日國際大賽幫信和宣傳</h1><p>樓盤宣傳活動，成日都要推陳出新，信和置業上水雙魚河御林皇府嘅頭炮宣傳，就揀咗今年香港高爾夫球公開賽嘅場地舉行，重擇啱日子，正值噚日最後一日賽事，又可以順便欣賞呢場國際大賽。&#13;<br> 信和置業營業部總經理韓家輝話，御林皇府所在地，喺正上水香港高爾夫球會附近，又撞啱一連四日嘅比賽，所以就揀高球場搞宣傳。而且，信和重有份贊助今年高球公開賽，喺場內有個自己嘅貴賓廂，真係唔可以浪費。&#13;<br> 另外，附近重有賽馬會嘅俱樂部，韓家輝話，高球會同賽馬會會員，都係目標買家之一，個盤暫時已經收到七、八十個查詢。&#13;<br> 御林皇府𠵱家重等緊售樓紙，韓家輝話，有機會喺今個月內開售，做佢哋公司今年嘅壓軸樓盤，意向售價維持一萬蚊呎。佢話，呢個價錢，係參考山頂南區嘅獨立屋。<br> &#13;<br> <spanclass>銀行加薪職員買樓 &#13;<br> 各界齊齊吹捧嘅經濟復甦，暫時只係局部行業受惠，銀行係其一。利記何華安話，剛剛做咗張單，個客係某大銀行櫃枱職員，收到公司加薪通知後，喜極而扑槌買樓，用咗一百零五萬，買入一間天水圍嘉湖山莊麗湖居七百呎。&#13;<br> 呢個望內園景嘅單位，係五座低層C室，每呎一千四百八，比市價平咗五個巴仙。&#13;<br> 普羅打工仔，捱咗幾年裁員減薪嘅黑暗日子，終於守到個市好轉，可惜唔係每一行嘅老闆都咁有良心，明白甘苦與共的道理。</spanclass></p><p><spanclass>投資者走唔切炒燶 &#13;<br> 十月賣貴地，成為城中大小炒家興奮劑，初哥老手齊齊入市炒鑊甘，不過，亦因為呢種羊群心理，令好多人忘記咗年尾例靜，買咗貨又走唔切，結果喺前景向好嘅情況下炒燶貨。&#13;<br> 最新一單飲恨個案，發生喺元朗YOHOTown，投資者十月以一百四十五萬購入九座中低層D，諗住炒番轉，點知等到十二月，都未有人接貨，由於上會死期到，只好降低叫價斬纜。&#13;<br> 終於以一百三十五萬急急放手，個幾月蝕咗十萬，個單位五百四十五呎，每呎近二千五，平過市價五巴仙。<br> &#13;<br> <spanclass>新中武漢場佔地利 &#13;<br> 新世界中國武漢新世界中心，佔地四十萬呎，相等於兩幅何文田天光道地皮咁大，會起寫字樓、酒店、商場、住宅與步行街。&#13;<br> 項目地大，前身重好巴閉。原址叫武漢飯店，係中央領導人到訪武漢嘅指定酒店，地位超然。地利當然有，坐落全市最繁華核心地段，全國營業額最高嘅百貨商場，武漢廣場喺正隔籬。個場去年生意二十二億人民幣，全國之冠。&#13;<br> 新中希望可以分佔到武漢廣場嘅消費力，除咗商場，再起多條全市最長，達三四百米嘅步行街搶客。&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>