<html><header><meta charset="utf-8"><title>　　冬冬自相矛盾 - 李八方</title></header><body><h1>　　冬冬自相矛盾 - 李八方</h1><p>特區政府呢頭提倡可持續發展，嗰頭又搞出拆紅灣半島個大頭佛，公信力再次掃地。青協噚日搞咗個「可持續發展」嘅「青年論壇」，即時見識到班問責高官講嘢如何冇立場。個論壇原先只係請咗煲呔曾做嘉賓，點知環境運輸及工務局局長廖秀冬晨早玩突襲，話要聽吓年輕人心聲，又一齊玩遊戲。&#13;<br> 主持人叫班後生仔拎住橙色同紫色絲帶，當有問題時就高舉其中一個色，代表贊成定反對。當主持人問見到部靚手機就換部新，算唔算可持續發展時？冬冬就舉齊兩色絲帶，實行又贊成又反對。&#13;<br> 成班後生仔都唔明佢點諗，冬冬就解畫話消費行為唔可以話錯，不過想環保，可以拎部舊機去tradein咁話喎。咁有創意嘅答案都俾佢諗到，唔怪得佢阿姐呢頭話唔支持拆紅灣，嗰頭又話唔贊成政府引用法例阻止地產商拆樓，其詭辯伎倆，簡直係同出一轍。&#13;<br> （圖）冬冬（左）噚日朝突然殺到，聽青年人意見，旁為鄭維健、王䓪鳴同蔡素玉。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>