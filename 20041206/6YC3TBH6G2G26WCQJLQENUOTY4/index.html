<html><header><meta charset="utf-8"><title>「我好驚，覺得自己好危險」<br>馮仁昭四圍超：珍妹俾馬太追蹤嚇親</title></header><body><h1>「我好驚，覺得自己好危險」<br>馮仁昭四圍超：珍妹俾馬太追蹤嚇親</h1><p>李麗珍前晚喺台中為金馬獎擔任頒獎嘉賓，點知離開會場返到酒店時，馬太李靜婷突然間殺出兼攞本《珍人真事》喺佢面前揮舞，珍妹即時扮睇唔到走咗去。噚日珍妹喺台灣返到香港機場，一改之前不回應嘅態度，直言俾馬太嚇親，佢話：「我好驚，估佢唔到。」&#13;<br> 珍妹憶述當佢返到酒店時，馬太突然咁躡出嚟，嚇咗佢一跳。珍妹話今日會見律師，問吓意見應該點做，珍妹話：「唔知佢嚟台灣做乜，我寧願狗仔隊日日喺我屋企等我，好似保護我咁，佢𠵱家影響埋我工作，我覺得自己好危險，我住邊同去邊佢都知，我人身安全受威脅，本來我諗住單嘢唔回應，點知搞到咁，唔回都唔得。」<br> &#13;<br> <spanclass>驚到瞓唔着 &#13;<br> 珍妹話前晚驚到瞓唔着，助手落街買嘢都吩咐佢唔可以立亂開門，怕馬太會上門搵佢麻煩，珍妹話：「連律師都話估唔到佢咁瘋狂。」據馮仁昭查探，今次馬太過台灣話傾新書出版嘅事，但其實係香港一本雜誌出錢請佢過去嘅。<br> &#13;<br> <spanclass>朱茵聖誕撇甩男友 &#13;<br> 朱茵噚日以一身背心短裙，去到銅鑼灣世貿中心為「愛心熊慈善義賣」擔任表演嘉賓，佢話由於Beyond下個月舉行演唱會，男友黃貫中喺聖誕節時要加緊為演唱會綵排練歌，加上朱茵自己都有工作在身，所以今年聖誕節，佢哋兩個唔可以一齊溫馨度過，朱茵覺得好可惜！</spanclass></spanclass></p><p><spanclass>周渝民得罪韓國女性 &#13;<br> 上個月尾F4三子周渝民（仔仔）、吳建豪、朱孝天，同黎明、濱崎步等亞洲歌手，喺漢城參加第一屆亞洲音樂交流演唱會「AsiaSongFestivalConcert」。第一次去南韓嘅仔仔，早排返台灣同啲報章講，話覺得每個南韓女性都生得一模一樣，呢句說話引起韓國網民好大迴響同不滿。佢哋認為仔仔都係黃種人，冇理由咁樣話韓國女人！<br> &#13;<br> <spanclass>關心妍拍MV撞邪 &#13;<br> 關心妍（Jade）噚日去九龍公園出席活動時一臉倦容，原來阿Jade懷疑自己撞鬼，重搞到要入急症室打針㖭。&#13;<br> 阿Jade話前日去咗一幢舊樓拍MV，點知返到屋企就覺得個肚抽筋、又暈又嘔，最奇怪係醫生都唔知佢有乜嘢病。最後阿Jade話祈完禱後就冇晒事，所以佢覺得應該係拍MV時「中招」。</spanclass></spanclass></p><p><spanclass>方力申急電媽咪救命 &#13;<br> 方力申（Alex）噚日去尖沙嘴出席「防火運動開幕禮」，佢話前日滑完水之後冷親，搞到患咗感冒，食完中藥後重嘔咗兩次。由於Alex間屋有成二千幾呎咁大，加上佢感冒失聲，所以嗰晚佢想叫阿媽入廁所扶佢都叫唔到，最後惟有打手提電話叫媽咪入去扶佢，經過呢件事後佢覺得阿媽真係好偉大！<br> &#13;<br> <spanclass>蔡依林30秒閃電換衫 &#13;<br> 蔡依林（Jolin）前晚喺北京舉行演唱會，除咗以一貫勁歌熱舞獲得觀眾如雷掌聲外，最特別係表演三十秒快速換裝術，幾次換衫都以三十秒極速完成。今次Jolin請嚟F4嘅吳建豪擔任嘉賓，重大讚對方係心目中嘅白馬王子，搞到觀眾咿嘩鬼叫。Jolin喺台上俾幾個男舞蹈員抬起，佢話舞蹈員攬得佢太實，搞到耳機出現問題喎！</spanclass></spanclass></p></body></html>