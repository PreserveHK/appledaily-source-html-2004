<html><header><meta charset="utf-8"><title>　　凸顯港文化　市民早認同<br>　　《獅子山下》列港歌 - 李八方</title></header><body><h1>　　凸顯港文化　市民早認同<br>　　《獅子山下》列港歌 - 李八方</h1><p>黃霑追思會喺政府大球場舉行，人山人海，兩大醫師包括醫管局前領導人梁智鴻，同埋為黃霑主理癌症醫療嘅嚴秉泉，秉持知識分子良心，悼念黃霑，同時強烈要求全港煙民戒煙，與煙草商一刀兩斷！&#13;<br> 嚴秉泉醫生呼籲，為紀念霑叔，全港煙民至少戒煙一天，不過佢就冇講邊一日！八方認為，不如就將黃霑嘅忌辰，即是十一月二十四號，定為全港無煙日，及列為「文學音樂節」。&#13;<br> 追思會十大嘉賓，經由大會嚴格篩選，由遺孀Winnie簽署批准，除咗兩位醫生，向煙草商發炮，另外重有民主之父李柱銘，高度讚揚黃霑做人，一世一個「真」字！&#13;<br> 另外，佛學大師張立重勇，亦呼籲將《滄海一聲笑》正名為「特區區歌」，不過，基本法只係話特區有區徽，冇話到准有區歌，正如基本法冇話准許公投，咁設立區歌，同埋推行公投一樣，係咪即是違抗基本法兼分裂國土呢？</p><p><spanclass>《滄海一聲笑》都未夠代表港人 &#13;<br> 不過好彩冇二十三條，香港嘅「港歌」，冇錯係應該有，不過就唔係《滄海一聲笑》，而係全港六百萬市民早已認同嘅《獅子山下》！因為只有呢一隻，先至可以凸顯香港文化性格身份，列為港歌，並加插在黃金新聞時段前，取代《心繫家國》，又或者至少先《獅子山下》，後《心繫家國》，咁先至對得住無限熱愛香港嘅鬼才大師！&#13;<br> 黃霑追思會，十大嘉賓發言之後，最後播出一段黃霑生前獨白，佢感激：「香港人好熱愛我，畀分畀我好鬆手」，有如佢老人家現身追思會，親自答謝！呢一段，簡直係神來之筆，台下眾多嘉賓包括肥肥及葉麗儀等，無不落淚！追思會莊嚴、親切、有文化品味、一氣呵成、毫無甩轆、嚴謹高尚，完全襯得起瀟灑認真嘅霑叔，幕後領導人陳太、騷王大監製蕭潮順，同埋絕情谷才子倪震，應記一大功！&#13;<br> 香港人團結自強，送別咗一位天才橫溢嘅戰友，收拾哀情，繼續上路！霑叔，請安息，香港人，唔會令您老人家失望！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>