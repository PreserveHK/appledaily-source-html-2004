<html><header><meta charset="utf-8"><title>　　李家祥呼籲走出衣櫃 - 李八方</title></header><body><h1>　　李家祥呼籲走出衣櫃 - 李八方</h1><p>立法會會計界代表李家祥事先張揚唔選下屆立法會，噚日佢同傳媒茶敍，細說從頭，講到從政十幾年，參與過大大小小四十幾個政府諮詢委員會及百幾間非政府機構，當中唔少係做主席、副主席及會長。雖然身為會計師應該唔怕悶，但李家祥諗起都話，大部份嘅會都悶死人。&#13;<br> 其中一份公職就一啲都唔悶，李家祥原來係TVB兒童節目諮詢委員會委員，佢話好多兒童節目，都由佢畀過意見，其中一個就係《兒歌金曲》，佢當年曾於委員會上話，見到七八歲嘅細路唱埋啲情情塔塔嘅歌，周身唔自然，建議兒歌要清新健康啲。講到第三屆特首嘅形勢，佢認為現時係奴才鬥太監，太多篤背脊，背後插到血肉淋漓，不如有興趣嘅候選人大大方方，好似gay佬咁，走出衣櫃，光明承認，由阿爸阿媽代答嘅都唔算數，至少日後互片可以明刀明槍。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>