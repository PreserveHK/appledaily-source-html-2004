<html><header><meta charset="utf-8"><title>股壇瀏覽器：股壇長毛持重新確</title></header><body><h1>股壇瀏覽器：股壇長毛持重新確</h1><p>油價逼近50美元，港股噚日一度跌至12900水平，其後又重返13000之上，收13021，跌44點，成交僅129億元。&#13;<br> 新確（1063）大升8.17%，收1.72元。隻股由5月中的0.81元起步，升至噚日的1.72元收市，累計升幅逾倍。&#13;<br> 原來股壇長毛DavidWebb增持新確逾5%。DavidWebb過往的投資推介如亞倫國際（684）與雅視光學（1120）曾為投資者帶來斬獲，今次佢增持新確，相信會刺激Fans入市捧場，據聞今次亦有唔少芬佬跟住買，話睇好新確歐洲業務的發展。Cookie話此股貨源歸邊，除非有大戶大手出貨，否則大跌機會好細。<br> &#13;<br> <spanclass>國美搶閘抽水 &#13;<br> 國美（493）噚日停牌，有待公布配股事宜。市傳大股東黃光裕減持2.4億股，每股作價3.90-3.98元．套現近10億元，據聞市場反應只是一般。早在7月底，黃生已想減持，作價介乎4.85－6.53元，但因當時市況欠佳，故將配售價降至4.05-4.85元，據講若以調整後的下限定價進行配售，可以獲得足額認購，不過黃氏最後決定擱置配股計劃。事隔3個月後，恒指重上13000水平（比6月底時升近1千點），但估唔到黃生仍需降價減持。國美停牌前報4.70元。&#13;<br> 黑客話，近日港股成交減少，基金保留實力應付大型招股活動，周三和記電訊國際公布招股計劃，網通稍後亦會跟住招股。呢兩隻具知名度的電訊股都曾大削招股集資規模，反映市場游資唔算多，以及外資態度審慎，黃生搶先一步抽水，屬明智之舉。國美配股折讓幅度唔細，復牌後料有沽壓。&#13;<br> 阿虎</spanclass></p></body></html>