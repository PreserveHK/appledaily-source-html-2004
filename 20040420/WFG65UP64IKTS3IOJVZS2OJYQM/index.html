<html><header><meta charset="utf-8"><title>執亞洲隊帥印唔易做<br>球驗客手記：南韓教頭率先落台</title></header><body><h1>執亞洲隊帥印唔易做<br>球驗客手記：南韓教頭率先落台</h1><p>南韓國家隊教練高爾奧噚日終於正式辭職，率先成為自從兩年前世界盃後，首位落台東亞三強教練，作為外籍教練，要執教一支亞洲球隊真係唔易。&#13;<br> 南韓世界盃外圍賽俾馬爾代夫迫和，成為高爾奧辭職導火線；呢位葡萄牙教練日前出席記者會時覺得好無奈，話唔識當地語言同文化，外國教練真係好難適應。有傳前塞內加爾教練麥素，或者前土耳其教頭根尼斯會頂上。&#13;<br> 其實，軒迪克之前帶領南韓有好成績，球迷要求提高，高爾奧接任一定唔容易。薛高同阿里漢教日本同中國面對同樣問題，命運如何？亞洲盃表現會定兩人生死。<br> &#13;<br> <spanclass>鍾絲有子萬事足寧凑仔唔做女飛人 &#13;<br> 美國飛人鍾絲自生完BB休養一排復出後，成績麻麻，早前跑咗兩場六十米一贏一輸，噚日喺加州一項賽事跑二百米，結果只得梗頸四；雖然鍾絲話自己久疏戰陣需時恢復狀態，但同時佢又認自從做咗媽咪後心境唔同晒，唔似以前全身投入跑步，睇怕昔日短跑女王一去不返囉！</spanclass></p><p><spanclass>佩魯賈威脅罷踢狂人會長死剩把口 &#13;<br> 佩魯賈前日輸畀森多利亞後，狂人會長加奧治怒吼最近遇太多唔公平嘅執法，話考慮罷踢餘下四場聯賽喎。佩魯賈降班機會好大，怕且佢再冇幾多機會發表語不驚人死不休嘅言論。唔知佢係咪睇見重要對祖雲達斯、羅馬，護級機會渺茫，索性盡地一煲再搞啲出位嘢呢？<br> &#13;<br> <spanclass>阿達斯臭馬收火NBA判停賽且饒人 &#13;<br> 溜馬嘅阿達斯出名火爆，不過今年一直打得唔錯，亦冇咩暴力事件。好似上仗對塞爾特人，佢見到隊友小奧尼爾俾人惡意侵犯之後，躁到差啲郁手打人，但都忍住冇衝出場助拳；不過NBA就話佢離開咗後備席，所以可能要罰停一場；其實佢已經修心養性，不如網開一面喇！<br> &#13;<br> <spanclass>卡邦尼唔順攞牌嘥華倫時間冇得反先 &#13;<br> 華倫迫和皇蘇，周中踢歐洲賽球隊就只有維拉利爾贏波。華倫連追兩球執一分，但其實老將卡邦尼補時階段，為張黃牌同旁證理論，隊友勸都冇理；結果華倫臨尾博到個罰球，但球證冇等埋就吹完場。我求大俠覺得，如果卡邦尼完場先向球證理論，起碼重有個罰球機會一博嘛。</spanclass></spanclass></spanclass></p></body></html>