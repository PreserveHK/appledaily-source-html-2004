<html><header><meta charset="utf-8"><title>地產多聲道：金牌代理董事級收入</title></header><body><h1>地產多聲道：金牌代理董事級收入</h1><p>近一兩個月樓市偏淡，但總結上半年，地產代理業仍然大豐收。美記初步統計，上半年有過百代理月入逾十萬。其中營業員有四十多名，主管級或以上重多，超過六十個。&#13;<br> 最佳營業員係香港舖位部梁國文，為公司做咗佣金收入逾千五萬，今年最大宗舖位買賣，價值四億嘅旺角電腦中心，就係佢同上司盧展豪一齊促成。梁國文重連續兩年攞到最佳營業員獎。&#13;<br> 美記引述政府統計數字，金融、保險、地產及商用服務業員工，月薪近一萬零五百，足見呢班金牌代理月入認真令人羨慕，相信等於中型公司董事級月薪。&#13;<br> 講開舖位，剛收到料，美記鄺鋩，日前半個鐘內做成尖東半島中心三十五號舖買賣，作價七百八萬，破咗公司最快紀錄。<br> &#13;<br> <spanclass>屋苑網站日見普及 &#13;<br> 電腦使用日漸普及，好多公司都設立網站，方便同客戶接觸聯繫，原來唔少物業管理公司，都為負責屋苑開網站，聽講有啲係按業主要求。&#13;<br> 有啲屋苑喺招標管理合約時，列明為屋苑設立網站，係條件之一。&#13;<br> 聽講，為屋苑開網站，最多係富城，過百個，其中五十八個屋苑網站，重攞到「無障礙優異網站」第一級大獎。&#13;<br> 屋苑網有唔少嘢睇，例如業主之間對物業設施反映，單位間隔建議、裝修等。</spanclass></p><p><spanclass>租貴迫人買舖 &#13;<br> 零售興盛，商戶生意大增，業主順勢加租，近期租金升幅凌厲。為免受加租之苦，賺埋唔夠畀業主，部份商戶索性自置物業，一勞永逸。&#13;<br> 中原顏劍青話，一名十多年未有沾手舖位買賣嘅餐飲業商戶，最近出手買舖，擴充業務，用千六萬購入荃灣富麗花園商場二樓兩萬呎，計劃開設中高檔特色食肆。個舖原本係戲院，現在交吉。&#13;<br> 舖租急升，估唔到間接推動買賣。<br> &#13;<br> <spanclass>奧海城免費教打拳 &#13;<br> 今時今日經營商場唔容易，過時過節例牌要大事裝飾、搞活動與送優惠吸引消費者，而且活動唔再局限請明星藝人表演咁簡單。&#13;<br> 信和大角嘴奧海城「運動基地」，就搞搞新意思，面對家長心態，本月十八之前，喺商場內購物消費滿指定金額，可以幫小朋友報讀免費課程。&#13;<br> 課程分劍擊、足球同詠春，上課地點喺商場內，等小朋友唔使日曬雨淋，重可以過一個有益身心嘅暑假。課程歡迎家長一齊報讀。&#13;<br> 另迎接奧運來臨，奧海城二期商場，擺放一個高十五呎，直徑十呎嘅「巨蛋倒數時計」。&#13;<br> 蘭西&#13;<br> 電郵地址：<ahref>nancy@appledaily.com &#13;<br> </ahref></spanclass></spanclass></p></body></html>