<html><header><meta charset="utf-8"><title>數碼影音：<br>SQUAREMini出籠富士F440纖體激瘦30%</title></header><body><h1>數碼影音：<br>SQUAREMini出籠富士F440纖體激瘦30%</h1><p>04年嘅富士DC冇乜動靜，只係六月頭曾經以SQUAREMini廣告概念，作過「細機宣言」，到咗七月頭，新概念第一款DCF440終於見街，除咗提升至400萬有效像素CCD外，重加入細機中最Tele嘅3.4×光學變焦，體積比同廠最有口碑嘅F420縮細多30%，的確又幾Mini喎！&#13;<br>&#13;<br>記者、攝影：徐影龍&#13;<br>ImageGirl：Winnie</p><p>富士細機系列中，由F402到F410、F420，都以細細部四四正正登場，由於擁有SuperCCD及全金屬機身賣點，故銷量同口碑都唔錯，今年富士更決定玩大佢，打着SQUAREMini旗號，去四方機再下一城。&#13;<br> 第一款面世就係呢部F440，依舊採用全金屬機殼，質感份量十足，最正係體積大幅縮細，比起同為細機嘅F420，足足瘦身三成！對細機嚟講，呢個幅度真係唔講得笑，就算女仔擺喺手度，都好似掌心雷咁輕巧，而且按掣設計夠親切，就算單手揸機都操控自如。</p><p><b> PROFILE</b> &#13;<br> 感光元件：400萬像素CCD&#13;<br> 變焦：3.4×（數碼效果最大12.2×）&#13;<br> 屏幕：2"TFT&#13;<br> 儲存：xD卡&#13;<br> 電池：NP-30專用鋰電&#13;<br> 體積：74.5×62.3×21.3mm&#13;<br> 重量：約150g&#13;<br> &#13;<br> 富士攝影器材&#13;<br> 查詢電話：24088663</p><p><spanclass><fontstyle>有效像素CCD表現滑淨  &#13;<br> 除咗縮細三成作賣點外，F440重係F系列中首部棄用SuperCCD嘅機種。過往只有平價入門級嘅A系列因慳成本，先會配備較低像素嘅原色CCD，嚟到以高解像行先嘅F系列，雖然唔可以一如過往咁「谷」大一倍相片解像度，不過機身內置已400萬有效像素，毋須再谷，解像度已達2,304×1,728，足夠列印A4尺寸靚相，而且「暗碴位」表現亦比過往SuperCCD實淨得多，大幅改善粗邊、起格等弊病。不過日本富士總公司對SuperCCD技術非常自豪，相信唔會輕易放棄，想喺未來嘅SPro系列改晒做有效CCD，機會都幾微。&#13;<br> 大勢所趨，輕巧DC除咗提高CCD像素外，大芒及光學變焦已變成必備規格。F440配備2”大芒，咁細部機算幾難得，對焦、睇相都舒服得多。3.4×光學變焦雖未驚為天人，不過都叫做多過一眾細機嘅3×光學變焦DC，配埋數碼最高可達12.2×變焦。</fontstyle></spanclass></p><p><spanclass><fontstyle>至潮配件陸續推出  &#13;<br> 雖然香港富士暫時只得銀色F440樣版機，不過日本方面將同時推出埋嫣紅同珍珠白機殼，啱晒鍾意襯衫嘅潮人一族。最啜核係重有埋四色相機袋推出，對應F440及稍後推出嘅F450，全真皮製做兼且袋身較硬，能好好保護愛機，唔似其他平價相機袋咁「軟叭叭」，冇厘安全感。</fontstyle></spanclass></p><p><spanclass><fontstyle>孖生兄弟緊接推出  &#13;<br> 跟F440一齊宣布嘅SQUAREMini新機，重有呢部F450，外形、規格大致相同，不過CCD就提升至500萬像素，數碼變焦由3.6×提升到4.1×，比F440遲半個月推出，有心追求更高解像度嘅用家，不妨多等一會。</fontstyle></spanclass></p><p><spanclass><fontstyle>新機試影  &#13;<br> F系列首次採用全有效像素CCD，實地試影時故意拍張「最恰人」嘅背光相，果然有別於SuperCCD，陰影位及深色位表現滑淨得多，稍微補光已令到前、後景光度平衡，最重要係起格情況得以大幅改善，值得一讚。</fontstyle></spanclass></p><p><spanclass><fontstyle>細機配大芒漸成潮流  &#13;<br> 家陣啲新嘅輕巧DC真係愈出愈厲害，體積不斷縮細，卻加入高解像CCD、光學變焦等中級機功能。雖然好多細機都陸續加入2”或以上嘅大芒，務求令用家用得更稱心，不過製造技術及成本關係，目前仍未有太多選擇。</fontstyle></spanclass></p><p>查詢：&#13;<br> （a）永明影音（23997991）&#13;<br> （b）UltraPro（28817052）</p></body></html>