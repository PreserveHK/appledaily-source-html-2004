<html><header><meta charset="utf-8"><title>　　褻瀆歌神癈柴政府民望崩潰 - 李八方</title></header><body><h1>　　褻瀆歌神癈柴政府民望崩潰 - 李八方</h1><p>特區廢柴政府真係冥頑不靈，不但連六百萬市民都得罪足七年，連港人偶像嘅歌神阿Sam，都多次悍然作出褻瀆。許冠傑開演唱會，私人打本，同呢個政府營造祥和氣氛，點知就俾廢柴政府各部門恩將仇報，以演唱會超時為理由，晚晚罰款，埋單要罰歌神共百幾萬！&#13;<br> 許冠傑演唱會晚晚踩多粒零鐘，現場觀眾熱情夾輕鬆，尤其係六月三十日晚，開夜啲，加埋通宵睇歐洲盃，第日七一遊行都少啲人。阿Sam間接幫緊特區政府，點知康文署語帶恐嚇，喝令許冠傑「後果自負」，激到幕後老闆丘亞葵大怒，話下次就改去會展做維港匯！&#13;<br> 許冠傑同丘亞葵扯火，大有道理。冇錯，演唱會係超時，但附近嘅酒店有冇住客投訴？凌晨直落係咪有民建聯嘅慶回歸古典舞滙演跟住排緊上場？呢個政府七年敗政，燒炭跳樓，搞到六百萬人愁眉苦面，有歌神吹雞，搞活氣氛，市民難得咁開心，展現多兩粒鐘嘅歡顏，有乜罪過，要惹起特區政府嘅嫉妒心？</p><p><spanclass>阿董超時又要賠幾多？ &#13;<br> 演唱會超時就要罰款百萬，咁請問人哋無綫直播香港電影金像獎，阿董上台演講，一講就唔收掣，搞到節目超時、司儀尷尬，程序大亂，電視台廣告收入受損失，更激起四百多宗市民投訴，無綫商譽受影響，咁特區政府又應該賠番幾多百萬？&#13;<br> 廢柴政府搞維港匯，一炮浪費一億，啲騷派飛都冇人睇，好嘞，人哋阿Sam本土偶像登場，紅館十幾二十場鑊鑊滿，普天同慶，又要俾你罰，罰咗嘅錢，就用嚟補貼維港匯嗰一億，究竟係乜道理？簡直係荒謬連篇！&#13;<br> 阿Sam演唱會，氣氛一片歡欣，市民睇到好開心，廢柴政府就識得叨光，高官爭住到場現身做攝石人，企圖借歌神嘅樂曲，推高自己嘅民意支持度。許冠傑為表大方，咁都冇計，重犧牲色相，焗住咀吻局長廖秀冬，廢柴政府可謂執到。歌神唔寄張單去政府總部收熱吻錢，反而要罰成百萬？笑話！&#13;<br> 支持許冠傑，還歌神尊嚴，還我市民歌迷公道！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>