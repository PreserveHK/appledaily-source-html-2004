<html><header><meta charset="utf-8"><title>一味窩輪：博大市反彈9799可諗諗</title></header><body><h1>一味窩輪：博大市反彈9799可諗諗</h1><p>港股又經歷慘烈嘅一日，恒指曾瀉311點，計埋前日，日幾之內大散673點，埋單單日跌190點，冇咁肉酸。&#13;<br> 意氣風發嘅窩輪，當然係Put輪。擔綱嘅係恒指Put輪，9243排頭位，升59%，最勁嗰陣升足100%，收4.6仙。&#13;<br> 9243月底夠鐘，溢價2.4%，槓桿率57.7倍。大市已經跌得太厲害，望恒指再散多幾百點似乎唔多實際，博恒指Put輪要先諗吓風險。大市就算唔反彈，只係牛皮，則溢價縮吓縮吓，啲Put輪都會跌到四腳朝天。&#13;<br> 炒大市變化，不如吼低位博大市反彈，揸恒指Call輪，有兩件諗得吓。9799今年9月到期，輪價16.8仙，溢價2.9%，槓桿率12倍。9788亦係9月到期，輪價16.4仙，溢價3.8%，槓桿率13.2倍。9799靚過9788。<br> &#13;<br> <spanclass>中企輪9363抵玩 &#13;<br> 國企指數跌0.6%，細過恒指跌幅。若非中石油（857）除息拖低，國企指數實際跌幅只係0.3%。睇個勢，芬佬趁低兜番國企股，中企Call輪可以博吓反彈，9363最抵玩，6月到期，輪價30仙，溢價得0.3%，槓桿率6.8倍。有7隻7月到期嘅中企Call輪，大部份溢價好高，有啲高到20%以上，咪多手搞佢哋，佢哋多數會只見身郁，唔見米熟。&#13;<br> 章盛</spanclass></p></body></html>