<html><header><meta charset="utf-8"><title>專業負責 - 左丁山</title></header><body><h1>專業負責 - 左丁山</h1><p>楊永強、梁智鴻辭職，堅決不認錯，於是又引起一片歌功頌德之風，瑪麗醫院、醫管局人員、廣東社團總會等紛紛賣廣告，讚揚楊梁。突然咁多人湧出嚟，唔知為乜。呢日啱啱碰到老教授——楊永強嘅港大醫學院師兄，於是問佢點睇，老教授話：「我好少同意勞永樂，但呢次贊成佢，有班人死不悔改，死不認錯。醫管局內搞大王國、小王國，唔係楊師弟搞出嚟、梁校友啞忍，咁唔通係天跌落嚟嘅咩。」老教授老馬有火，記得佢舊年在沙士高峯時期，曾在左丁山耳仔邊痛駡醫管局、痛批陳馮富珍。眨吓眼過咗一年多，出咗三份檢討報告，咦，老教授所講嘅，全部有根有據噃。</p><p>一啲教授講，醫生只向專業負責，不應孭政治責任。請問過往咁多年，香港眾名醫難道冇醫錯人、拔錯牙、施錯手術、用錯藥？一次都冇？呃鬼咩，唔通佢哋叻過美國啲醫生幾十倍，從來唔出錯？唔係啩！美國醫生戰戰兢兢，成日俾病人控告，賠錢賠到飛起，搞到醫生嘅「錯失疏忽」保險費大大增加，美國名醫無不媽媽聲，佢哋嘅專業負責代價好大。&#13;<br> 嗱，姑勿論病人啱還是醫生啱，美國醫生就夠晒專業負責，香港病人要控告醫生，並不容易，攞到有意思嘅賠償，更加難。如此情況之下，講乜專業負責。香港人好尊重醫生，好信醫生（包括左丁山在內），但楊永強老早就應該下台啦，為佢辯護而話香港人唔感激醫護人員貢獻，簡直係廢話。&#13;<br> 美國民主黨副總統候選人愛德華茲係索償專家，專打personalinjury官司，經常打贏，身家有成五億幾港紙，美國醫生恨之刺骨，如果佢嚟香港演講，擁護楊永強嘅醫生應該叫佢講何謂專業負責。</p></body></html>