<html><header><meta charset="utf-8"><title>一味窩輪：博匯控Call揀9135較著數</title></header><body><h1>一味窩輪：博匯控Call揀9135較著數</h1><p>期指結算前，個市都重係淡淡哋，期指結算後，大市見番真章。唔計今日，3月份21個交易日，跌市佔14日，恒指冇咗1460點，淡友魚翅撈飯，係時候出現技術反彈。&#13;<br> 滙控（005）收115.50元，冇起跌。4月份大市若然好轉，都會有滙控份，細細注揸啲滙控Call輪博反彈，咪大貪住，要避開4月份到期、槓桿率幾十倍嘅Call輪，提防睇錯市，好易渣都冇。揀啲遠期少少，例如9135、9640，都係標準輪。9135今年6月尾到期，輪價76仙，溢價1.8%，槓桿率15.2倍。9640喺9月到期，輪價61仙，溢價4.9%，槓桿率18.9倍。9076數據都唔錯，9月到期，輪價1.09元，溢價2.9%，槓桿率10.6倍，弊在交投一片空白。&#13;<br> <br> <spanclass>9118贏輸都好易離場 &#13;<br> 若然個市彈番，長實（001）亦唔會冇份升，留意吓長實Call輪，不過冇幾多隻可以揀。數據最靚嘅係9074，6月到期，輪價64仙，溢價0.6%，槓桿率10倍。&#13;<br> 新地（016）亦有可能成為龍頭股之一，搵新地Call輪埋手，對象有9118，隻輪5月到期，輪價71仙，溢價1.8%，槓桿率9.8倍。呢隻係熱門對象，交投暢旺，個個位有成交，贏同輸都好易離場。搵遠期Call輪，9404今年10月到期，輪價1.04元，槓桿率6.7倍，溢價9.5%。&#13;<br> 章盛</spanclass></p></body></html>