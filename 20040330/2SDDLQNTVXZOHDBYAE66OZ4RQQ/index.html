<html><header><meta charset="utf-8"><title>貨源盡入強者手<br>股路縱橫：中聯見底回升</title></header><body><h1>貨源盡入強者手<br>股路縱橫：中聯見底回升</h1><p>期指結算前夕，大市繼續受壓，恒指險守12400，創出今次調整低位，收市12427，跌55點，大行繼續㩒住滙控（005）同中移動（941），但地產股個勢則明顯轉強，而期指尾段亦造番上去，4月期指由大低水而變為高水38點，大行期指平倉同轉倉，相信已做得八八九九，反彈好快會出現。&#13;<br> 有圖表派朋友話兩三日內大市就會回升，佢話美股已轉勢，港股亦已到咗拋售尾聲，有信心中期浪底已出現，下一個升浪，地產股將會擔當火車頭角色。其實滙控落到115元水平，亦應該有支持，瑞銀噚日雖然調低滙控的目標價，由10.2英鎊降至9.4英鎊（折算132.5港元），但仍維持買入建議。現水平買滙控，揸半年左右，應可財息兼收。&#13;<br> 不過，個人對大市是否已到底，仍有保留，短期內若一如所料回升，暫時都只能以反彈視之，彈完點都要跌多次，先可確認到底。&#13;<br> <br> <spanclass>短線博賺1至2成 &#13;<br> 彩星集團（635）上周五升6仙，噚日跌4仙，喺100日線（1.358元）前略作整固，應可破位而上，10日、20日同50日線已重現強勢排列，一升破100日線，大升浪即可確認，以複式頭肩底衡量，量度升幅1.75元。&#13;<br> 今年頭3個月，彩星接單比前同期大增3倍，而銷售額則增長12倍，忍者龜市場將由15個國家拓展至35個國家，以目前美國經濟情況看，今年聖誕節銷情會比去年為佳，預測04年（12月結算）每股盈利17.4仙，PE12倍，股價已可見2.1元。&#13;<br> 中聯系統（757）係另一隻走勢大跌後而有到底迹象的股份，噚日收0.61元，升2仙，重上10日平均線，今日若再升，MACD亦出現買入訊號，初步上升目標係20日線的0.71元，而3月10日的下跌裂口（0.90元至0.82元），日後亦有機會補回。&#13;<br> 家下買中聯（日後改名和記環球電訊），純粹博反彈，短期目標賺10%至20%。和黃（013）注資，收中聯新股，作價0.8元，而可換股票據的換股價係0.96元，0.8元可視為參考價。早排配售作實的20億股，要沽貨者，都已沽得七七八八，貨源落入強者手中，隨時會玩番轉。&#13;<br> 郭兆誠</spanclass></p></body></html>