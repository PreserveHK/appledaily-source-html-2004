<html><header><meta charset="utf-8"><title>爆機狂迷：<br>《高達VSZ高達蘋果盃》公開大賽<br>新類型人上身贏激瘦PS2</title></header><body><h1>爆機狂迷：<br>《高達VSZ高達蘋果盃》公開大賽<br>新類型人上身贏激瘦PS2</h1><p>亞洲遊戲展2004（AGS）今日正式開幕，各方機迷、非機迷又可再聚首一堂打餐飽。噚日就刊登過AGS重頭戲碼《GT4蘋果盃》參加表格，以及尖沙嘴賽道嘅重點攻略，今日就輪到另一人氣勁Game《高達VSZ高達》嘅比賽上場，獎品同樣豐富吸引，當然唔少得繼續送上《蘋果》讀者專享嘅着數印花啦，總之拎住今日份《蘋果》，包你行AGS玩得更盡興！&#13;<br>&#13;<br>記者：徐影龍　&#13;<br>攝影：陳偉強　&#13;<br>ImageGirl：Natalie</p><p>亞洲遊戲展2004</p><p>日期：今日至12月19日（日）&#13;<br> 時間：上午10時至晚上8時（今日上午11時開放、19日下午5時閉幕）&#13;<br> 地點：灣仔會議展覽中心展覽廳一號&#13;<br> 入場費：$25</p><p><br> &#13;<br> 由第一代《高達：聯邦VS自護》到最新嘅《高達VSZ高達》、由街機到PS2移植版都咁受歡迎，人氣一直高企。趁住PS2版《高達VSZ高達》剛剛推出，《蘋果》就再度跟SCEH合作，喺AGS度舉辦《高達VSZ高達蘋果盃》公開大賽，冠軍更可獲贈最新激瘦版PS2㖭，自問如阿寶般新類型人（NewType）上身嘅高手玩家，就快快組隊參加啦！</p><p>PS2版獨有新機體</p><p>街機版《Z高達：奧干VS泰坦斯DX》比舊版新增6架機體，雖然除重高達MKII外，其餘新機都未算出名MS，不過仍各有特色及優點。移植到PS2版後改名為《高達VSZ高達》，除收錄齊街機版6部新機外，重額外加入ZZ高達及卡碧尼MKII等經典機體，最正係之前出現過但冇得用嘅大型機體如魔霸、G戰機、甚至大型MA等都有得揀嚟用，加埋兩款重高達同場對戰，相信都幾壯觀。&#13;<br> 新機中最多人想要嘅肯定係隱藏機體ZZ高達，皆因米加粒子炮攻擊力超高，激光劍又異常巨大，斬擊範圍夠遠，最正係ZZ高達靈活度比想像中要高，簡直係一部流動炮台！ZZ高達取得方法好簡單，只要打爆A至F路線，再擊落過重高達及重高達MKII，就可喺Collection度順次序買齊重高達、重高達MKII、ZZ高達及卡碧尼MKII，之後重可買埋新增嘅G路線㖭！</p><p>宇宙世紀勁襟玩</p><p>單單將街機版照搬到PS2，再加幾部新機體，Fans又點會罷休？《高達VSZ高達》高明地方，就係將舊有嘅MissionMode改頭換面，成為宇宙世紀Mode。玩法係扮演《Z高達》入面嘅各式人物，依據動畫版劇情進行，由主角嘉美尤到二打六配角都有專屬劇情去玩，有時更可改變歷史，如扭轉哈曼戰敗嘅結果等，自行開創新歷史。遇着特別關卡，更有機會引發「if分支路線」，如阿寶返去0079年代戰鬥等，面對當年強絕嘅敵人。CollectionMode另一引人之處，就係儲分買收藏品元素；由動畫OP、駕駛機師到BGM都有得買，而且設有「機體觀賞」項目，購買心愛機體Figure後，就可360度自由觀賞，勁過癮！</p><p>獎品一覽&#13;<br></p><p>比賽規則：</p><p>比賽採取一局分勝負、即場淘汰形式，輸咗冇得留低，勝出則繼續晉級，直至選出最後四強進入總決賽。總決賽同樣採取即場淘汰戰。1人或組隊參賽均可，只可選遊戲初期預設之機體（不包所有隱藏機體），戰鬥場景限定為有地心吸力之陸地或月面（電腦隨機選出），詳情請留意PlayStationEXPO大會安排。&#13;<br> 1.憑今日刊登之表格參加，影印本無效。&#13;<br> 2.每人只限參加一次。&#13;<br> 3.初賽日期為12月18日，11:00am至12:00nn接受報名，名額64個，先到先得。&#13;<br> 4.初賽時間為12:00nn至3:00pm，最後兩強進入總決賽。&#13;<br> 5.總決賽同日舉行，時間為4:15pm至4:45pm。&#13;<br> 6.一切爭議以SCEH公布為準。&#13;<br> *必須憑報紙上的參加表格才可以參加遊戲。</p></body></html>