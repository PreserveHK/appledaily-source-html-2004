<html><header><meta charset="utf-8"><title>　　華叔選舉後忙於講學 - 李八方</title></header><body><h1>　　華叔選舉後忙於講學 - 李八方</h1><p>白鴿黨黨鞭司徒華做人出名有始有終，佢答應過全力挺李華明同胡志偉，競選期間就日日企出嚟拉票，謝絕一切應酬，大選過後，八方問佢忙乜嘢？佢話咪忙於去大學演講，題目好廣泛，噚日喺港大講「大學之道」，下周二去城大講「香港民主前途與政黨發展」，周四喺中大講「文學與我」，其實以華叔嘅閱歷，當大學講師夠晒資格，問題係啲大學有冇咁嘅識力。&#13;<br> 華叔話，今次選舉結果算唔錯，香港人點同共產黨玩，佢希望民主派好好吸取今次經驗，下次醒啲，至於心戰室指揮成點，佢就唔想多講，大家都見到啦。&#13;<br> 另外，陳婉嫻同兩名前任議員梁富華及陳國強，早前申領公帑租用工聯會位於觀塘嘅物業作為辦事處事件，早排遭到唔少市民批評。嫻姐兩位新拍檔鄺志堅同王國興，噚日同八方等一眾傳媒茶敍時就講到明，觀塘嘅物業會繼續用嚟處理勞工個案，但就一定唔會再向立法會申領租金，而且佢哋多數會租用外面嘅物業作為地區辦事處，避免瓜田李下嘛。兩位立法會新丁又同八方講，喺新一屆立法會將會同其他工會搵合作空間，希望可以消除門戶之見咁話，八方作為打工仔，梗係想有咁嘅一日出現啦！&#13;<br> （圖）司徒華噚日喺港大講「大學之道」。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>