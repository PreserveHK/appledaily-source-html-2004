<html><header><meta charset="utf-8"><title>　　飛腳踢田少　阿董終於叻番鑊 - 李八方</title></header><body><h1>　　飛腳踢田少　阿董終於叻番鑊 - 李八方</h1><p>田少一當選，即時變樣，提出趁阿董呢一任三年內，快啲搞掂23條，就算白紙草案，徵詢民意，重提23條，現時係「適當時機」。&#13;<br> 點知今次阿董一啲都唔儍，強硬性反應，話現時最緊要係搞好經濟，23條要等到港人「有共識」嗰陣至玩。&#13;<br> 七年以來，阿董終於醒番一次。梗係喇，去年7.1大遊行，全港怒吼反23，阿董係都要去馬，點知最後一分鐘田少倒戈，整蠱阿董，上京返來就請辭行政會議，自己做英雄，插低23條，阿董就做咗狗熊。&#13;<br> 田少今次直選，有六萬幾票，其中至少三萬票係佢當日臨陣反董插23矇查查做咗「一日人民英雄」嘅民主自由票。田少借阿董個膊踩住上位，今次計準時機，「番啅」23條，指定要阿董任內搞掂，即時想整多幾次五十萬人大遊行，令到阿董成為千古罪人，孭到周身箭到○七年落台。</p><p><spanclass>忍無可忍奮起反抗 &#13;<br> 田少重兼同下屆準特首唐少洗埋太平地，自己又可以向北京將功贖罪，正所謂「繫鈴還須解鈴人」，當初田少一個人喺祖國面前嘔吐咗一大灘嘢，今日自己揩抹番，不過就借阿董件衫嚟做地布，唔通當阿董係超級老襯？&#13;<br> 唔怪得阿董今次忍無可忍，拒絕再俾田少碌卡（雖然呢張卡早已碌爆），終於奮起反抗，唔畀田少再借膊上位。優先搞好經濟，係中央阿爺親口指示，其實即是暗示唔好再搞23條。至於幾時先至算係經濟好，重新提交23條嘅適當時機？咁就梗係等到至少失業率回落至前殖民地繁榮時代嘅百分之二嗰一日喇，至於幾時至回降至百分之二呢？咁就正如唐唐話頭：佢有生之年睇怕都見唔到咯！&#13;<br> 咁就即是話永遠都冇23條立法囉！真係一天光晒咯，阿董今次精乖，起番個飛腳。唉，若然佢年幾前就識得咁醒，又何來會有兩次7.1大遊行共一百萬市民上街呢？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>