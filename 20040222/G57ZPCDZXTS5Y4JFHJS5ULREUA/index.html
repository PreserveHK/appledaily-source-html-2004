<html><header><meta charset="utf-8"><title>識國語搵工易 - 左丁山</title></header><body><h1>識國語搵工易 - 左丁山</h1><p>世姪去年秋季自美國畢業回來，暫時冇興趣再讀書，話要搵工做。上星期喺地鐵站碰到佢，問佢搵到工未？世姪好似甚為詫異咁話：「Uncle，搵到工未？已經返咗兩個月工嘞，阿爸冇話畀你聽咩？我重推咗三個offer㖭，因為阿爸想我入銀行吖嘛！𠵱家咪做緊賓架囉！」哦，世姪入咗銀行做見習主任（trainee），佢咁醒目，有前途嘅。</p><p>再問佢見工情況。世姪話：「度度都係差唔多啦，我讀經濟學，成績唔算標青，勝在以前讀國際學校，留美四年，講英文好過本地畢業生。去四大會計師行之D行見工，好似困獸鬥，八個畢業生坐響會議室，扮討論會。第一回合講廣東話，人人爭住講，我幾乎出唔到聲。第二回合講英文，到我表演咯喎，本地學生講得唔夠暢順，爭我唔贏；第三回合講普通話，我以為又蝕晒底啦，點知冇人舉手，我霸住講，又係我贏晒！」&#13;<br> 點解世姪去美國讀書，講普通話叻過本地生呢？世姪話：「因為大學有好多台灣同學，其中有幾個靚女同我行得好埋，我由唔識至到講得好流利，不過係一年工夫啫！」講完㗎㗎笑，左丁山一聽就明，老友賓架S識講韓語，原因就係同南韓美女交換過口水，世姪喺美國梗係同台灣女同學經常行街睇戲，順便學埋國語，呢啲算係留學嘅界外利益，識得兩文三語，就係搵工嘅基本條件。</p></body></html>