<html><header><meta charset="utf-8"><title>　　蕭公公來到香港請您謙虛一點 - 李八方</title></header><body><h1>　　蕭公公來到香港請您謙虛一點 - 李八方</h1><p>蕭蔚雲面斥港人，話二○○七年不准普選，干犯眾怒，噚日又同大律師湯家驊佢哋正面交鋒。&#13;<br> 可能知道自己嘅嘴臉太過另類，所以白頭蕭噚日有少少軟化，話自己冇下令話邊樣唔得，又話冇講過普選要等到二○三七或者二○四七年，如有誤解，佢收回呢句說話。<br> &#13;<br> <spanclass>為老不尊乃儒家大忌 &#13;<br> 其實，白頭蕭若果精叻少少，就唔好以君臨天下嘅姿態，當正自己係太公，以為同香港人主持分豬肉大典。佢係「法律專家？」好笑，大陸五十幾年，共產黨自己都認，只係有「人治」、「黨治」，而冇「法治」。真正嘅法律專家，喺實行咗一百五十幾年普通法嘅香港。連中國政府都承認，香港先至係法治先進地區，白頭蕭落到嚟，應該抱住「活到老，學到老」嘅謙虛態度，從頭學嘢，多多請教吓李國能、列顯倫、湯家驊、余若薇等法律精英，問吓佢哋，乜嘢叫做「無罪推斷」（presumedinnocent）、乜嘢叫做「表面證據」、乜嘢叫做陪審團制度，大法官頭上嘅假髮，出自何經何典，就好似當年鄧小平，第一次訪問美國，鄉下佬出城，參觀機械人工廠，目瞪口呆，手舞足蹈咁哇哇大叫：「我看見了真正的現代化！」咁樣，鄧小平先至知道要改革開放。&#13;<br> 中國儒家精神，講求謙遜，最忌就係為老不尊。大陸有好多瓣都叻，香港人自愧不如，例如瀋陽雜技團嘅單車叠羅漢表演，一架單車上面，可以騎膊馬、人踩人咁堆叠成廿幾三十人，個個一字形伸直對手，竟然唔會跌喎！呢啲絕技，我哋香港人，幾十年來搭火車搭巴士，一向都夠座位坐，要從頭學番，就好似國內春運期間啲民工趕搭火車咁，一卡車迫成千幾人，行李架又有，車底又有，車邊窗口又掹住一二百人，咁就真係三代人都學唔嚟嘞。&#13;<br> 不過講到乜嘢叫法治，乜叫理性，你白頭蕭落到香港，就要老實c</spanclass></p><p><spanclass>去崇光體驗香港繁榮 &#13;<br> 好似佢噚日話，走去崇光睇，見到人山人海，覺得香港好繁榮。真係笑話，佢前日至講完，五十萬人大遊行，唔代表全港六百萬人真正民意，咁崇光門口兩條街，有幾多人？一萬？兩萬？五萬？佢有冇睇過，喺深水埗、觀塘、天水圍，有更多人攞綜援、冇工開？台北西門町，夠人山人海，點解啲中央台評論員又話台灣好亂？普唔普選，有幾多種方式，唔直選特首，可唔可以試吓第樣，本來大可商討，《基本法》講明，「如有實際需要」，就可以修改特首產生方式。乜嘢叫實際需要，老董喺香港，係廢成點，搞到幾「禍荷」，白頭蕭平時住喺北京，有保母服侍，佢食燕窩，佢知幾多？循序漸進，點樣「進」法，乜嘢係「序」，白頭蕭係咪應該聽多啲聲音？&#13;<br> 講開又講，搞到港人同大陸一個八十歲老人紮馬，呢個時候，阿董閃咗去邊？累到中央自己赤膊上陣，胡溫焗住向全世界露出反民主阻自由嘅真面目，乜嘢「以民為本」，經由白頭蕭一演繹，就即係「厲橫折曲唔使本」，阿董真係唔生性咯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>