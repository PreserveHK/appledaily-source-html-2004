<html><header><meta charset="utf-8"><title>　　金堯如仙遊王丹網上悼念 - 李八方</title></header><body><h1>　　金堯如仙遊王丹網上悼念 - 李八方</h1><p>《文匯報》前總編輯金堯如等唔到六四平反，病逝於美國，從此八方再聽唔到佢老人家聲如洪鐘嘅聲音由彼方傳來，亦睇唔到佢筆走龍蛇嘅手稿文字。&#13;<br> 金老嘅舊部，前《文匯報》駐京辦公室主任劉銳紹一聽到佢老人家去世嘅消息，感到好可惜，話佢「一心為公，係共產黨員嘅好榜樣。」&#13;<br> 更可惜係金老總六四之後不容於當權者，要遠走美國，因為當年《文匯報》社論開咗天窗，只寫上「痛心疾首」四個字。&#13;<br> 以王丹為首嘅一群「八九民運晚輩」，噚日喺網上發出悼念金老先生嘅公開信，形容金老總「嫉惡如仇，性情豪爽，對香港同兩岸都有深刻嘅見解」，又話金老因六四屠殺而毅然脫離共黨，多年來除咗關注大陸局勢之外，亦積極支持海外民運，關懷後輩。&#13;<br> 原來金老總生前鍾意話自己都係受六四影響嘅「八九一代」，王丹話佢係最年長嘅成員，但願佢安息。&#13;<br> 八方聽聞金家計劃大年初三為金總舉殯，金老太好堅強，亦請佢好好保重，身體要緊。&#13;<br> （圖）金堯如（前排右二）移居美國之後，曾經同好友雲大棉（前排左）及許家屯（前排左二）等飯敍。&#13;<br> 《壹週刊》圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>