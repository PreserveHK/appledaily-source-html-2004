<html><header><meta charset="utf-8"><title>　　鄔維庸變法律界人士 - 李八方</title></header><body><h1>　　鄔維庸變法律界人士 - 李八方</h1><p>一國兩制噚日喺會展搞咗個兩大護法（蕭蔚雲及夏勇）與法律界嘅方桌會議，邵善波做主持，公然歧視女性，大律師方面只係請咗湯家驊，吳靄儀同余若薇兩個婦女只准旁聽、不准發問同埋發表意見。&#13;<br> 八方問點解只請湯大狀，法律界人士講笑話可能佢啲普通話唔掂，有一半係雞同鴨講冇得駁嘴，但噚日成個交流都以廣東話做主流語言，班講普通話人士鬼咁客氣，直情畀湯家驊一個講晒。&#13;<br> 其中有一個騎呢動物鄔維庸，佢明明係醫生，唔知點解當咗做「法律界人士」，可能佢做過「草委」，拉衫尾入圍，搞到湯家驊都差啲叫咗佢做鄔律師——呢條友如果真係做咗律師，香港就更加黑白不分咯。&#13;<br> 黃保欣亦因為係前草委而有份發言，但佢就謙厚得多，唔似鄔醫生咁慌死唔亂，黃保欣話當年講政制方案都有好多爭拗，但最後都講掂數，連當時嘅港督都話正，大團圓結局，呢個係黃保欣個人良好願望，邵善波、中聯辦同港澳辦未必咁諗。&#13;<br> （圖）吳靄儀同余若薇兩位列席方桌會議嘅女將，只准聽，唔准講唔准問。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>