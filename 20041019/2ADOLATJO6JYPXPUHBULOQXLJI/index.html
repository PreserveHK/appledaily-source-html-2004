<html><header><meta charset="utf-8"><title>　　林瑞麟辣㷫眾議員 - 李八方</title></header><body><h1>　　林瑞麟辣㷫眾議員 - 李八方</h1><p>立法會政制事務委員會噚日首次開會，已經烽煙四起，政制事務局局長林瑞麟率先成為人肉箭靶，俾班議員狂抦。事緣班議員要求討論十件政制大事，好似修改《基本法》機制、制訂政黨法及特首同立法會選舉安排等，但林瑞麟一於少理，重大耍太極，全部都回覆「容後作實」，就想蒙混過關，但班議員又點會收貨？&#13;<br> 長毛直斥林瑞麟冇交功課。陳偉業指佢係「卸責局長」，既然港官唔話得事，不如搵京官嚟開會好過。張文光更明窒佢，話不如佢局長個位都「容後作實」算數。連自由黨劉健儀都因為政府唔肯回應政黨法立法問題而好勞氣。&#13;<br> 不過林瑞麟真係要多謝委員會主席呂明華，因為一個公投動議，令呂明華喺下半場成為眾矢之的，會後呂明華重同老友吐苦水。有親政府議員分析，如果唔係林瑞麟乜都耍太極，激到民主派啲議員鬧到唔停得口，呂明華都唔會畀人鬧得咁甘。民主派湯家驊最後重搞到大力拍晒枱，話浪費咗成個下午，卻毫無成果，「我覺得我應唔應該學長毛，喺立法會外面抗議，好過參加啲咁嘅會！」&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>