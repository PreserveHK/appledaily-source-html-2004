<html><header><meta charset="utf-8"><title>　　勞永樂密謀直選 - 李八方</title></header><body><h1>　　勞永樂密謀直選 - 李八方</h1><p>新一屆立法會已經開始，唔少冇得連任嘅前任議員都已經各有各搵錢、歎世界，但係上屆醫學界立法會議員勞永樂仍然好熱衷以前監察政府嘅工作，重密謀成立乜乜組織㖭。&#13;<br> 勞醫生噚日以獨立人士嘅身份，發咗封信畀今屆嘅立法會議員，發表自己對於聽日展開辯論嘅「工作間全面禁煙」嘅意見，既對於陳智思認為食肆唔應該禁煙嘅意見感到失望，又促請衞福局唔好立場變得軟化，最緊要以保護香港市民健康為先。&#13;<br> 勞醫生雖然今年失去議席，又冇得做醫學會會長，但係佢想喺今年底前成立一個非牟利組織，「以民為本」，從市民嘅角度出發推動公共衞生。勞醫生話到時除咗會做吓調查同開發布會之外，重可能會搞吓戒煙班、同市民行吓山咁，總之就做啲健康活動啦！&#13;<br> 佢重話唔排除會從直選重返議會，因為佢覺得為全港市民服務，比起只維護醫學界人士嘅利益，更加舒服好做咁話。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>