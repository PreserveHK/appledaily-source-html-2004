<html><header><meta charset="utf-8"><title>　　美國總統大選望布殊贏 - 李八方</title></header><body><h1>　　美國總統大選望布殊贏 - 李八方</h1><p>美國總統三輪辯論完畢，布殊同克里民望差唔多，大家都係百分之四十五左右。&#13;<br> 香港人最想邊個贏？唔使問梗係布殊喇。有布殊喺度睇住大局，話到明：美國堅決阻撓台海兩岸任何一方改變兩岸現狀，再派幾隻戰艦去關島，以示用武力保衞台海和平嘅決心，中台雙方就乖晒，邊一邊都唔敢依郁。&#13;<br> 咁有和平保衞安全嘅系數總統，去邊處搵？克里呢位總統就唔同嘞，佢竟然話上台後會支持中國用「一國兩制」去「解決台灣問題」，完全唔明喺台灣，支持「一國兩制」嘅台灣人，得嗰五巴仙唔夠。&#13;<br> 克里完全與現實脫節，畀佢做咗總統，香港實瓜直。點解？佢向台灣施壓接受「一國兩制」，咁好快就會「和平統一」，台海兩岸直航，冇晒台灣客經香港濕濕腳再出入大陸，香港經濟就快啲陰乾。&#13;<br> 加埋正如當日港人嗌阿董落台，啲土共話：阿董落台唔做，又可以搵邊個取代？布殊一旦落台，又邊個可以取代？布殊累積咗四年寶貴經驗，梗係做生不如做熟，克里做總統，又要由頭磨合過，香港人以自己切身嘅痛苦經驗，勸喻美國選民：切勿由頭重新磨合，連特區都可以由阿董連任，布殊點解唔可以做多四年。</p><p><spanclass>長毛都受感召 &#13;<br> 全靠過去四年，布殊對邪惡勢力採取強硬政策，九一一後先至可以轉危為安。尤其最好嘢嘅就係布殊話先發制人，睇見勢色唔對，唔會畀你有機會郁我先，而係我主動郁咗你先。布殊登高一呼，貝理雅、普京、小泉純一郎，紛紛追隨響應，全球民主自由陣營聲威大振。&#13;<br> 連長毛都受到布殊感召，一當選議員，喺維園戟指直斥維園阿伯，以牙還牙。經長毛拍枱一阻嚇，維園阿伯當堂靜晒，呢啲就證明，正義大力申張，邪惡勢力就會縮沙收皮！&#13;<br> 當然就算克里上場，都唔會世界末日，不過布殊連任玩多四年，全球就肯定明天會更好。反恐聖戰尚未打完，即是好似「高科技港」重未實現，阿董嘅任務未完成，又點可以落台？撐長毛、振布殊、支持關鍵旅行社苦主親屬索償，係港人喺未來兩個星期嘅重大任務！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>