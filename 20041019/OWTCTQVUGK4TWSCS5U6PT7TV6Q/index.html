<html><header><meta charset="utf-8"><title>　　梁乃鵬唔講TVB地震 - 李八方</title></header><body><h1>　　梁乃鵬唔講TVB地震 - 李八方</h1><p>噚日香港管理專業協會同TVB合辦嘅04年度傑出市場策劃獎公布結果，TVB幾名高層亦有出席，包括副主席梁乃鵬、集團總經理何定鈞，同鄭善強。近排最hit嘅自然係佢哋新聞部大地震，幾個阿頭都走晒，啲記者自然追住問佢哋係咪要裁員，不過平時有問必答嘅梁乃鵬噚日就一句嘢都唔講，連同何定鈞一完咗個午餐會就即刻鬆人。&#13;<br> 以HKMA主辦代表身份嘅鄭善強，問佢近排廣告點，自然無失拖。但一問佢對於近日市場流傳新聞部將裁員，佢就無正面回答，只係話收入有增長，裁員壓力唔大，任何人事變動都可能涉及重組及新嘅發展方向，咁你明唔明？&#13;<br> 至於鵬鵬雖然無答問題，不過，佢喺午宴個份講稿就認真厲害，本來係講市場策劃，但講講吓全份演詞由近排至hit嘅「金枝慾孽」、播緊嘅「青出於藍」、「爭分奪秒」同未來會播嘅「楚漢驕雄」都俾佢講晒，個獎應該頒畀佢。&#13;<br> （圖）梁乃鵬噚日冇答關於無綫裁員嘅問題。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>