<html><header><meta charset="utf-8"><title>葉公好龍 - 左丁山</title></header><body><h1>葉公好龍 - 左丁山</h1><p>傳媒師傅趙善真喺節目上問：「日日聽到喬曉陽個名，佢係人大副秘書長，已經咁巴閉，大家知唔知道邊個係秘書長？」佢自己唔記得，佢位拍檔唔知，左丁山聽到，亦醒唔起邊位係秘書長，惟有上網查一查，人大秘書長乃盛華仁是也，此君亦係人大常委會副委員長，一九三五年九月生，專業就係化工，從細到大都喺化工廠做事，九八年重係中石化總公司總經理?黨書記。</p><p>喬副秘致訓詞，話「民主是一個崇高的詞彙，也是一個偉大的理想，是當今世界的歷史潮流，是許多仁人志士為之矢志不渝努力奮鬥的目標，是政治文明的重要內涵。」如此說來，李柱銘、劉慧卿、湯家驊等等係「仁人志士」噃，千祈唔好抹黑佢哋係賣國漢奸。&#13;<br> 不過，所謂葉公好龍，講一套，做一套，權在我手，食我呀！大家只有認命，喬副秘既然講到明，佢又代表大老闆，有乜辦法喎，但最令人條氣唔順嘅，就係唔少商界人物，明明讀書好叻，美國名校畢業，英文極好（識唔識中文就唔知），領略過晒美國民主嘅好處，偏偏就要講一啲「免費午餐」、「民粹主義」、「福利主義」、「一人一票沒飯吃」諸如此類嘅廢話。一人一票怎會沒飯吃？據諾貝爾經濟學獎得主AKSen嘅研究，從來沒飯吃（即饑荒）嘅地方，全部係專制獨裁，冇民主，冇新聞自由，政府可以隻手遮天嘅國家，如六十年代初期嘅中國、北韓、非洲一啲獨裁貪污國家。一人一票其實係保證人人有飯吃嘅制度；有錢人家點解視而不見，係要講反話？</p></body></html>