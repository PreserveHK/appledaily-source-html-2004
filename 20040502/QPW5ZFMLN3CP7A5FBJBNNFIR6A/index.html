<html><header><meta charset="utf-8"><title>江湖多事 - 陳也</title></header><body><h1>江湖多事 - 陳也</h1><p>四千萬製作的《江湖》真細，沒法浪打浪的湖水真單薄，有料對白亦真少，來來去去那幾句，聽得多了，不禁聯想，是不是針對性地，有目標觀眾？&#13;<br> 黑幫大佬語重心長對出生入死的兄弟講：「屋企好乾淨，只是一個工人做得唔好，咪炒咗佢咯，唔使炒晒全部人。」唔，其實不必炒，只要有另外的選擇就得。商業社會，有法治可靠、合約可依，訂明僱傭合約做到07年，僱主就可以解約，另聘一個手腳麻利、腦筋精靈、講和做都有十套八套、任你揀與時並進的人才。僱主等於大佬，是出糧那一位，即是說，香港納稅人有權揀個7-11與D8L混種的高級工人，飲香港水流香港尿，為香港服務。&#13;<br> 大佬身教細佬，搞分化點都好過下下見血，殺一儆百最化算。但細佬兩眼一瞪，挑一聲回應，堅持要斬草除根殺仇口全家。搞分化是派糖仔，人人有份，有人大份有人細。江湖大佬唔識幾個字都懂得的道理，人大常委偏偏IQ似細佬，又係挑一聲，對民主派落下追殺死令，對民主普選一刀劈開九碌。大佬點醒細佬：唔怪得手下日頭見到你，都好似見鬼。特區這陣子確實鬧七月十四的鬼，觀眾要多燒幾疊冥鈔，望那批拍馬屁的死鬼闊佬收聲。&#13;<br> 香港市民從來不重義氣，黑社會愛國關人屁事。打工仔捱生捱死，只想吃兩餐住家飯。北大人卻夾硬來，在你飯碗內吐口水，商家闊佬跟手在碗面幾塊叉燒上撒尿，還說抵你死，敬酒不喝喝罰酒，咩呀，唔喜歡，大可以唔住喺度！唉，人在江湖，既然唔劈得炮，只好劈友自衞。</p></body></html>