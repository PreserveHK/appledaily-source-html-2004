<html><header><meta charset="utf-8"><title>一味窩輪：好友報仇Call輪仍可吼位買</title></header><body><h1>一味窩輪：好友報仇Call輪仍可吼位買</h1><p>連跌7日後，好友終於搵到機會報仇。受美股隔晚大升刺激，恒指高開高收，大升216點，內地發現沙士疑案，市場幾無反應。&#13;<br> 國企股一洗頹風，國指勁彈4.3%。中石油（857）同中海油（883）都有3%樓上升幅，中石化（386）更大升4.7%。昨日推介幾件石油Call輪，包括9901、9343、9032同9909，升幅由17%至33%不等，買中都幾和味。&#13;<br> 地產股亦好生猛，前日建議細注博地產股Call輪反彈，坐艇1日，昨日報仇。新世界Call輪9297是日由45仙飛上82仙，大升逾8成，升輪榜上排第5。<br> &#13;<br> <spanclass>恒指Call輪揀兩件 &#13;<br> 恒地Call輪9215由14.7仙彈上24仙，升63%，成為第6位威水輪。推介嗰兩件新地Call輪9118同9511，分別有41%同14%升幅。長實輪推介咗9083同9643，分別進帳兩成三同16%，成績尚算唔錯。&#13;<br> 恒指由高位跌落嚟，唔見咗成2千點，嚟1次似樣嘅反彈，都好應該，目標暫時睇12700左右。買咗Call輪嘅，可以吼高些少先沽，等調整時買番；未買貨者，不宜見高追貨，見調整則不妨吼位買。&#13;<br> 若見恒指回至12300之下，可以吼位買恒指Call輪，對象有9799同9513，前者9月尾到期，溢價3.2%，槓桿率12.6倍；後者7月尾夠鐘，溢價4.9%，槓桿率25.4倍。&#13;<br> 章盛</spanclass></p></body></html>