<html><header><meta charset="utf-8"><title>SAGEM狂晒新機四天王滲法式誘惑</title></header><body><h1>SAGEM狂晒新機四天王滲法式誘惑</h1><p>掛着法國品牌的SAGEM，上年以內置原音鈴聲的My-X6成功打入高檔手機市場，04年SAGEM繼續發力，日前發表其後繼機種My-X7，功能更上一層樓，加入拍片及JAVA功能。同場更有兩款新機C3-2及S3-2，前者主力進攻入門級市場，後者則將一眾摺機Fans一網成擒。想玩新機唔使等好耐，下個月就有得玩！&#13;<br>記者：劉耀祥&#13;<br>攝影：林栢鈞</p><p>雖然SAGEM中文名叫「新晉」，不過其實一啲都唔新，喺法國唔單止生產手機，就連保安設備、光纖，甚至戰鬥機部件都有份，唔知係咪生產得「硬」嘢多，今次推出的My-X7外形上變得十分硬朗，同X6個單純Look截然不同。機面上所有按鍵都向中間「迫遷」，視覺上有「纖體」效果，不過X7實際尺寸同X6差唔多，反而由於按鍵太擠迫，手感反而不及X6好㩒，要花啲時間適應。</p><p><spanclass><fontstyle>抄片到手機睇  &#13;<br> My-X7功能上與X6差唔多，招牌菜式原音鈴聲及30萬像素影相鏡頭依然有，不過話明新機當然有新功能，加入潮流大熱拍短片模式，提供15秒模式及8秒MMS模式，影完相可即時以MMS傳送短片，而且流暢度尚算合格。重播短片亦未見窒礙，只係偶有超格情況，不過都可接受，之但係最精彩就係可以從電腦轉短片至機中欣賞，即場示範將一段《職業特攻隊》預告片轉入手機，只係1.4MB左右，內置4MB記憶體都夠放幾套入去慢慢睇。&#13;<br> 好多人都話法國人向來夠細心，玩完部X7之後都幾認同，首推機背影相鏡頭小蓋掩，雖然要用人手打開，但係總好過見到成個鏡頭入晒塵。另一樣就係內置網絡商Logo消除功能，唔會話整完張靚靚Wallpaper，之後畀個Logo遮住晒咁冇癮！&#13;<br> &#13;<br> My-X7Profile&#13;<br> 制式：GSM900/1800/1900三頻&#13;<br> 屏幕：65,000色/TFT/128×160解像度&#13;<br> 鏡頭：30萬像素&#13;<br> 體積：110×46×22mm&#13;<br> 重量：106g&#13;<br> 售價、推出日未定</fontstyle></spanclass></p><p><spanclass><fontstyle>真假喇叭為靚靚  &#13;<br> 除X7之外，SAGEM亦一口氣晒出兩部入門級手機，當中以My-C3S較為特別，摺機外形對SAGEM來講較為少見，而My-C3S主打SAGEM招牌貨原音鈴聲，機身左右兩個大喇叭設計已經搶晒鏡，不過睇真啲只係一邊先係真喇叭，相信都係為咗外形對稱先有咁嘅設計。雖然係咁，一個喇叭都一樣唔失禮，聲量夠晒大，一貫SAGEM特色。支援MIDI、i-Melody及AMR自錄聲音，想要咩鈴聲都話咁易。以My-C3S入門級標準計，再支援埋EMS、GPRS及WAP，都算係交足功課。&#13;<br> &#13;<br> My-C3SProfile&#13;<br> 制式：GSM900/1800雙頻&#13;<br> 屏幕：（內芒）65,000色/TFT/128×160解像度&#13;<br> 	（外芒）：單色/96×64解像度&#13;<br> 體積：82×42×43mm&#13;<br> 重量：80g&#13;<br> 三月推出　售價未定</fontstyle></spanclass></p><p><spanclass><fontstyle>入門機彩芒升級  &#13;<br> 相比起My-C3S，呢部My-X3-2就較為「傳統」，繼續帶有十分濃厚嘅SAGEM風格，銀色直身機跟之前X5相當類似，而屏幕就改為4,096色，令到功能選單及睇相時顏色更加豐富。而作為入門機，My-X3-2功能上與My-C3S差唔多，EMS、GPRS及WAP都係指定動作，兼且具有MMS及數據機功能，雖然代理未公布價錢，不過估計唔高於$2,000，都係屬於入貨之列。&#13;<br> &#13;<br> My-X3-2Profile&#13;<br> 制式：GSM900/1800雙頻&#13;<br> 屏幕：65,000色/TFT/128×160解像度&#13;<br> 體積：100×45×21mm&#13;<br> 重量：89g&#13;<br> 三月推出　售價未定</fontstyle></spanclass></p><p><spanclass><fontstyle>同場加映：i-mode手機香港啱用  &#13;<br> Show新機同時，SAGEM同場亦展出兼容i-mode制式的SG-321i，滑蓋式外形睇到現場人士口水猛流，而且更兼容GSM制式，不過SAGEM代表就表明未有意思在港推出，各位香港用家暫時都係望機輕歎吧！</fontstyle></spanclass></p></body></html>