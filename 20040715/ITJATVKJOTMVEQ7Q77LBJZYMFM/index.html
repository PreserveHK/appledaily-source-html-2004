<html><header><meta charset="utf-8"><title>一味窩輪：睇淡後市小注短炒9777</title></header><body><h1>一味窩輪：睇淡後市小注短炒9777</h1><p>隔晚美股收市後，Intel派成績表，市場反應唔好，日股第一個散落嚟，全日埋單唔見252點，引起港股跟住跌，恒指又唔見145點。連環影響，昨午歐洲早段，英法德指數箭嘴又係向下。&#13;<br> 恒指收11932，距離上月最低位11781有151點，有可能再下試呢個位。&#13;<br> 睇淡個市，買恒指Put輪，有兩隻可以揀。9777比較短期，9月尾夠鐘，輪價23.4仙，溢價2.8%，槓桿率11.9倍。9581長期少少，11月尾到期，輪價19.9仙，溢價6.1%，槓桿率12倍。&#13;<br> 若認為個市再跌些少會有反彈，揸定錢吼低買恒指Call輪，則揀9799同9773。9799喺9月尾到期，輪價8.5仙，溢價3.3%，槓桿率22.6倍。9773亦係9月尾到期，輪價7.8仙，溢價4.2%，槓桿率27.8倍。&#13;<br> 個市風浪唔細，無論賭恒指Put輪或Call輪，都以速戰速決及注碼克己為宜。磨得太耐，假設個半月後恒指同𠵱家一樣，揸上便4隻Put輪與Call輪，通通都要輸錢，輸在溢價收縮。<br> &#13;<br> <spanclass>9748槓桿率勁 &#13;<br> 恒生（011）跌75仙，東亞（023）跌15仙。恒生Call輪9748收29仙，散19%。9月尾到期，溢價2.7%，槓桿率33.9倍，爆炸力同殺傷力都好大。東亞Call輪9245喺9月中夠鐘，輪價6.2仙，單日散15%，溢價9.9%，槓桿率36倍，殺傷力更大，爆炸力則唔多夠。賭恒生與東亞兩隻Call輪，最好預咗要蝕本。&#13;<br> 章盛</spanclass></p></body></html>