<html><header><meta charset="utf-8"><title>三星超細伸縮王E800</title></header><body><h1>三星超細伸縮王E800</h1><p>早已知道三星以伸縮式為今年的新機「主菜」，所以繼D410之後，話咁快又有第二部伸縮機到港。不過今次就唔似D410咁玩大芒，或者玩扭鏡，而係玩輕巧，輕巧程度完全可以直迫「著名」伸縮機王西門子的SL55。&#13;<br>外形成隻蛋咁樣嘅E800，拎上手絕對好手感，重量只有86g，難怪店員都讚「質感一流」。而且機面更有一條膠條，方便用家推開機面，細心程度值得一讚！雖然今次E800只用上6萬5千色彩芒，但係一向以靚芒出名嘅三星，6萬5千色都一樣夠清夠光。</p><p><spanclass><fontstyle>「中置」鏡頭夠慳位  &#13;<br> 雖然E800外形勁玩輕巧，但係功能上亦相當齊全，當中唔少得嘅梗係影相功能，30萬像素鏡頭巧妙地收埋喺機身中間，要影相就先要推開機面，鏡頭旁有齊自拍鏡同閃燈，加上機側設有影相掣，若果唔記得推開機面，都一樣有提示話畀你知，兼且E800亦支援來電大頭相，更添玩味。聲效方面，E800支援64和弦，內置多首和弦鈴聲，總有一首啱你聽。而Java、MMS、GPRS等亦統統有齊，所以到貨一日已經賣清亦不無道理！&#13;<br> &#13;<br> 記者、攝影：劉耀祥</fontstyle></spanclass></p><p><spanclass><fontstyle>Profile  &#13;<br> 制式：GSM900/1800雙頻&#13;<br> 顯示器：6萬5千色/128×160像素&#13;<br> 鏡頭：30萬像素&#13;<br> 功能：64和弦、MMS、GPRS、WAP&#13;<br> 備用時間：150-220小時&#13;<br> 通話時間：3.5-4.5小時&#13;<br> 體積：87×43×23.5mm&#13;<br> 重量：86g</fontstyle></spanclass></p><p><br> &#13;<br> <b> 全新世界</b> &#13;<br> 電話：27872282</p></body></html>