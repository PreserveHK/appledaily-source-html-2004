<html><header><meta charset="utf-8"><title>股壇瀏覽器：高盛分心平保破底</title></header><body><h1>股壇瀏覽器：高盛分心平保破底</h1><p>日股大跌251點，港股亦跟住跌，恒指失守12000關，收報11932，跌145點，成交122.33億元。&#13;<br> 太平洋航運（2343）首日掛牌，又要勞動保薦人高盛在招股價2.50元水平大手接貨，最終以2.50元收市，不致潛水，成交金額達3.97億元。&#13;<br> 高盛可能因為要力托太平洋航運而有所分心，平安保險（2318）不但守唔住招股價，重跌破埋10元重要心理關口，全日挫4.4%，收9.85元。&#13;<br> 黑客話，聽講平保的空倉不斷累積，估計空軍會得勢不饒人，平保今次可能有難。至於上市以來一直毋須高盛力撐的騰訊（700），噚日都大插6.2%至3.775元，與招股價3.70元十分接近。&#13;<br> 先科國際（724）復牌無期，意味市場上又有逾4億元資產被凍結。據聞此股一直有個大炒家維持秩序，應該持有唔少貨源，唔知事件會否影響佢嘅財政實力。黑客叫留意天鷹電腦（1129）及順龍控股（361）。順龍噚日冇升跌，收報1.43元，成交只得19萬元；天鷹跌1%，但冇成交，按盤價0.099元。呢兩隻股份成交咁薄弱，相信散戶都冇乜沾手。<br> &#13;<br> <spanclass>運盛短期或波動 &#13;<br> 運盛（085）噚日通過向中國電子集團發行65億新股，收購手機生產商深圳桑菲消費通訊65%股權。&#13;<br> 中國電子集團將於短期內配售6.1億股運盛，令公眾持股量增至25%。運盛噚日收0.38元，升1.3%。即使6.1億股以市價配售，亦不過2.318億元，市場應有足夠能力消化呢批貨，但由於中國電子集團呢批貨嘅成本價只是4仙，好大機會以大折讓價配售，或令運盛股價出現大波動。&#13;<br> 阿虎</spanclass></p></body></html>