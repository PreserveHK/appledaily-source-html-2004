<html><header><meta charset="utf-8"><title>　　王友金激親四個老人家 - 李八方</title></header><body><h1>　　王友金激親四個老人家 - 李八方</h1><p>香港「政改」，中國一手包辦晒編、導、演，一上場就有識得砌生豬肉抹黑香港、花名叫做「豬肉誠」嘅高官，而之前鬧到五官高度扭曲、聲嘶力竭嘅中國護法老人就淡出休養生息。&#13;<br> 同幾位護法同輩嘅中大亞太研究所中國法制研究計劃研究員王友金，早排反駁護法言論，據講護法們嘅徒弟徒孫對此頗為不以為然，有人傳話香港：批評唔好咁激，否則激親老人家就大件事，幾位護法功在中共，好應該畀佢哋頤養天年咁話。&#13;<br> 其實王友金自己年紀都唔細，舊年《基本法》23條立法爭議，佢寫咗唔少文章剖析當中利害，最近重結集成書，佢話雖然政府擱置立法，但相信遲早會捲土重來，希望留低啲資料，日後可以參考。&#13;<br> （圖）王友金本書，奉勸四大護法唔好睇！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>