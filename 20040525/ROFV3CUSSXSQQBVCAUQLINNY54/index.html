<html><header><meta charset="utf-8"><title>至平30萬像素CCD手機M878千五蚊有找</title></header><body><h1>至平30萬像素CCD手機M878千五蚊有找</h1><p>影相手機雖然不斷向高像素進發，不過現時市場上仍然以30萬像素為主流，但當中以CCD作感光元件的手機就確實絕無僅有，大部份都採用質素較次的CMOS。而日前悄悄到港的M@RXM878手機，名不經傳卻「渾身是勁」，具備30萬CCD鏡頭及64和弦，超輕巧機身，開價只係$1,499，又平又靚？原來唔係得個講字嘅！&#13;<br>記者：劉耀祥&#13;<br>攝影：陳智良&#13;<br>ImageGirl：Cody</p><p>既然人人都知道CCD質素比CMOS好，由畫面色澤、對比度及亮度均勝一籌，點解甚少手機商會採用？最大原因除CMOS成本比CCD平之外，耗電量亦是個重要因素，尤其對流動電子產品就更重要。不過，M@RX的M878並未因此變得「短命」，最長170小時備用時間，都算叫做幾長氣。</p><p><spanclass><fontstyle>6萬5色彩芒睇得順暢  &#13;<br> M878用得CCD鏡頭為賣點，開機之後當然第一時間進入影相模式，睇睇係咪靚過人。雖然M878嘅6萬5色彩芒唔算大，不過影相時以全螢幕拍攝，睇得舒服已經令人有好感，預覽時流暢度更十分暢順，並無「窒頭窒勢」。而畫面顯示可能由於只得6萬5色芒關係，顏色就顯得較淡，色彩未算豐富，但可喜就係細緻度及光亮度都屬於中上之作，特別於室內測試時，相片一樣夠光猛，唔會話「瘀口瘀面」。不過更好玩就係「圖片編輯」，加相框已經係指定動作，再加啲Icon仔就認真笑到收唔到聲。</fontstyle></spanclass></p><p><spanclass><fontstyle>真人發聲加64和弦鈴聲  &#13;<br> M878外形未必可以吸引你望多兩眼，外芒亦只係用上單色顯示，不過廠方就相當有心思，單色芒下加入一塊靚靚背景，着起背光燈有如彩芒一樣，一樣夠養眼。另外，鈴聲亦令人忍唔住豎起隻耳仔聽個夠，皆因M878支援64和弦，雖然清晰度唔算係極品靚聲，不過音量就夠大聲，最重要就係機內已經入定幾首靚歌畀你，有《必殺技》、《遇見》同《飲歌》，部份更係「真人發聲」，唔係淨係得音樂咁簡單。M@RXM878雖然來自內地，但係同樣可以顯示繁體中文，啱晒香港人。M878開價$1,499已經好抵玩，不過加多$100就會跟多塊電同充電座，對於長氣用家就相當有用。</fontstyle></spanclass></p><p><b> Profile</b> &#13;<br> 制式：GSM900/1800雙頻&#13;<br> 顯示器：65,000色/128×160像素&#13;<br> 鏡頭：30萬像素CCD&#13;<br> 功能：GPRS、MMS、64和弦、WAP&#13;<br> 備用時間：170小時&#13;<br> 通話時間：150分鐘&#13;<br> 體積：101×44×25mm&#13;<br> 重量：80g&#13;<br> 售價：$1,499&#13;<br> 查詢：23800316（紅星電訊）</p><p><spanclass><fontstyle>國產手機鬥平鬥靚  &#13;<br> 用手機唔一定係要「名門望族」，千零蚊嘅國產機一樣可以交足功課，對於想搵部實用型手機嘅用家，以下介紹機種絕對係又平又實用。</fontstyle></spanclass></p><p>國產無線&#13;<br> ADragon2851&#13;<br> 新到港嘅國產機，無天線設計較為少見，規格更拍得住一眾韓機。&#13;<br> 規格：GSM雙頻、26萬色內芒、6萬5色外芒、33萬像素鏡頭、40和弦&#13;<br> 售價：$1,880（a）</p><p><br> &#13;<br> 查詢&#13;<br> （a）紅星電訊（23800316）&#13;<br> （b）星匯電訊（23902680）&#13;<br> （c）匯達電訊（24131883）</p></body></html>