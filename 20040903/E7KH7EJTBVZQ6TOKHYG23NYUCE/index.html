<html><header><meta charset="utf-8"><title>立法會外的藍天 - 陳也</title></header><body><h1>立法會外的藍天 - 陳也</h1><p>九一二臨近，你聽到周圍不少懶懶閒不投票的原因。&#13;<br> 投票熱情不足是固定形勢，難得你投票意向依然堅定，是甚麼原因讓你這個選民投票呢？是不是：&#13;<br> 一、表態有始有終，七一用腳，九一二用手，手腳並用，坐言起行，不宜半途而廢。平凡無奈的香港人，已經無權無勢，點可以進一步自虐、自我癱瘓？&#13;<br> 二、七一大遊行，數人頭搞出不同的數字，令人迷惘。九一二沒有這種爭拗，一票就是一票，實牙實齒，警方與左報無法「縮數」，保證你不會「白行一趟」。&#13;<br> 三、中央畀着數無任歡迎，選票照樣投給民主派，立場兩無衝突，選民冇蝕底，盡得雙贏的好處，貫徹香港人的精叻survivor精神。&#13;<br> 四、雖然立法會愈來愈冇牙力，功能似跛腳鴨，但不投票，就連跛腳都會給鋸走變無影腳；香港腳從此不存在，你會懷念那陣味，懊悔沒好好珍惜今日能搔癢的機會。&#13;<br> 五、你白白放棄一人一票，有人卻一人有兩票，你的損失達到200%，冇得claim冇得賠，冇人會戥你唔抵。&#13;<br> 六、你對誰當選，冇乜心水，你投票，是想×××落選。這是普通選民集體表達反抗比例代表制的高章招數。&#13;<br> 七、跟奧運一樣，四年才一次的立會選舉，冇理由唔捧場。少了你一票，立法會外的天空會少一片藍。四年後，你生怕那小片藍會大幅收縮，被燈籠般的大紅蓋過。趁紅色暴雨未到前，你打着傘，趕緊投票。</p></body></html>