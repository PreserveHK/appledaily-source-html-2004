<html><header><meta charset="utf-8"><title>　　鏵哥房門大紅燈籠高高掛 - 李八方</title></header><body><h1>　　鏵哥房門大紅燈籠高高掛 - 李八方</h1><p>澳門何成功連任，即時上京，向阿胡錦上添花。阿胡亦話中有話咁大讚鏵哥保持澳門經濟繁榮。阿胡又「正式接受」澳門特區邀請，十二月二十號出席澳門五周年慶典及第二任特首就職禮。&#13;<br> 阿胡高姿態向鏵哥發出「三點指示」，一要嚴格按基本法施政，二要總結五年工作經驗，日後「謹慎妥善」地處理各種問題，三要保持社會穩定繁榮。<br> &#13;<br> <spanclass>澳門變身亞洲國際都市 &#13;<br> 「三點指示」，對住鏵哥講，就有啲多餘。一、乜澳門冇按基本法施政咩？若果冇，鏵哥點會咁得澳門人支持？二、總結五年經驗，「謹慎妥善」處理各種問題，更係鏵哥強項㖭。鏵哥處理澳門賭牌，謹慎妥善，成功引入美帝拉斯維加斯外國勢力，驅除澳門傳統賭窟烏煙瘴氣嘅體臭。澳門有乜嘢問題大得過賭業？鏵哥執行埋胡總所景仰嘅毛主席語錄，叫做「為了打鬼，借助鍾馗」，澳門率先變身為一個亞洲國際都市，反為香港就日漸淪為一條農村。&#13;<br> 胡總對鏵哥深表滿意，若然唔係，佢就會警告鏵哥「要警惕外國勢力對我國澳門南大門的娛樂事業的滲透，堅決反對以美國為首的帝國主義，打着賭城企業的幌子，利用澳門作為橋頭堡對我國進行圍堵和顛覆，特別係威脅我國三陪婦女在澳門賭場的搵食權、拉客權、生存權，澳門特區政府必須採取有力措施」。胡總冇咁講，即是鏵哥「謹慎妥善」處理澳門問題，「完全合格」嘞。&#13;<br> 至於第三，保持社會穩定繁榮，更係唔使講。澳門旅遊業大起飛，鏵哥主政，識得保存古迹，唔似董班子，將個中區警署同域多利監獄交畀「商業發展」亂咁舞。尤其係，胡總絕無交帶澳門要盡快立法23條（咦，乜唔係「23條不立法，回歸祖國就沒有意義」咩？）鏵哥見完胡總，嘴角咬住枚牙籤，笑笑口話，香港23條立法嘅時間問題，澳門不會參考。</spanclass></p><p><spanclass>大婆阿董屈喺廚房劈柴 &#13;<br> 呢個世界最痛苦嘅，就係出現咗個第三者。身為黃面婆，見到個佬攬住個妾侍係咁咀，大讚佢下廚功夫好，識得持家，又話我個大紅燈籠，決定今晚喺你房門口高高掛……自己就屈喺個柴房劈柴，唔知幾時得天光，有乜法子唔眼淚心裏流呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>