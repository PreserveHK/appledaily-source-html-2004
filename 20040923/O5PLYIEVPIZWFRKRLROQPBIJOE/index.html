<html><header><meta charset="utf-8"><title>　　醫學會砵蘭街骨場變K場 - 李八方</title></header><body><h1>　　醫學會砵蘭街骨場變K場 - 李八方</h1><p>自從有間五星級酒店殺入旺角之後，周不時有傳聞話旺角將會變天，砵蘭街嘅淫業好快會冇碇企，不過八方知道新任醫學會會長蔡堅好有興趣拉攏一班名醫殺入砵蘭街，大搞骨場、K場。&#13;<br> 大家千祈唔好誤會，蔡會長應該都係個正人君子，佢噚日同八方啲行家茶敍，笑住話自己喺砵蘭街有個舖位，原本想留番畀啱啱宣布離開醫管局嘅高永文，高醫生出名係骨科聖手，「可以畀高醫生開骨場」。&#13;<br> 身兼醫學會會董嘅候任立法會議員郭家麒都有出席茶敍，原來呢位新丁重未決定喺邊度開議員辦事處，蔡堅話如果郭醫生唔介意，可以留番砵蘭街個場畀佢用。&#13;<br> 有口痕友就話，郭家麒英文名簡稱K.K.，落到砵蘭街就最適合開K場。&#13;<br> （圖）醫學會會長蔡堅（右）話喺砵蘭街有個舖位，可供KK郭家麒（左）開辦事處，作其「K場」。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>