<html><header><meta charset="utf-8"><title>　　何秀蘭繼續發聲 - 李八方</title></header><body><h1>　　何秀蘭繼續發聲 - 李八方</h1><p>塞翁失馬，焉知非福。何秀蘭（圖）連任失敗，港台就搵佢喺十月五日立法會開鑼前，於《自由phone　自由風》開咪，以後逢周二都聽到佢把聲，阿Cyd話佢係呢個節目擁躉，十年前用何小姐或者何女士打入去，𠵱家梗係唔使打啦。&#13;<br> 另外，45條關注組上周見咗中聯辦，噚日八方睇《文匯報》，發現該報做咗差不多成版湯家驊專訪，題為「湯家驊：長毛入局好危險！」《文匯報》重形容關注組係「議會內最有發展潛力的新勢力」，湯大狀就係「政治明星」，當正湯大狀係紅人一樣咁捧。如果唔睇報頭，八方真係以為自己睇緊《蘋果》。&#13;<br> 鄭大班日前同傳媒形容，關注組四個大狀有如「四支大炮」，四個人夾埋每個鐘都要收十幾廿萬律師費，如果由上飛機去北京開始計，去一次北京計番律師費都值幾百萬。左報對湯大狀禮遇有加，睇來45條關注組上京指日可待，八方希望佢哋到時可以勸掂啲領導人，畀香港○七、○八年雙普選啦！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>