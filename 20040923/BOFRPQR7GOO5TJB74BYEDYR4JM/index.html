<html><header><meta charset="utf-8"><title>　　英雄議員裏應外合保港 - 李八方</title></header><body><h1>　　英雄議員裏應外合保港 - 李八方</h1><p>班候任立法會議員振臂高呼反對減綜援搞到阿董心大心細，保護維港英雄徐嘉慎噚日亦借勢起義，邀請多位候任議員齊齊呼籲市民簽名反對中環填海。立法會重未開波，睇嚟阿董已經好頭痕。保港會今日開始喺中環擺檔請市民簽名支持佢哋反填海嘅立場。徐嘉慎話好希望收集到最少十萬個市民簽名，然後將呢啲民意交畀阿董，請佢老人家大發慈悲，停止喺中環大興土木填海起樓，以免再創造新一輪塞車問題。&#13;<br> 維港徐話政府𠵱家喺中環嘅新填海地，會有七十萬呎做咗商業用途，咁填海法真係好有問題。協會早前做嘅調查就發現，六十位候任立法會議員裏面，最少有四十二人反對填海，民主女神余若薇、醫學界郭家麒，同埋「福建蔡菜子」蔡素玉噚日都有現身簽名支持。今次維港徐大可以同立法會議員裏應外合，一齊保護我哋嘅海港。&#13;<br> （圖）候任立法會議員蔡素玉（右二）、余若薇（左二）齊齊簽名支持保護維港。	黃建通攝&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>