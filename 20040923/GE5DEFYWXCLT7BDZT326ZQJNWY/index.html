<html><header><meta charset="utf-8"><title>　　黃日華領名人隊戰傳媒 - 李八方</title></header><body><h1>　　黃日華領名人隊戰傳媒 - 李八方</h1><p>呢個星期六，「繼續精彩超級聯賽」喺大埔教育學院舉行，四大電子傳媒隊，包括無記、亞視、港台同埋有線，會與名人隊對壘。&#13;<br> 早前講過傳媒新寵兒長毛已經答應出席，但踢慣中場嘅長毛話自己平日同朋友踢，唔慣同啲達官貴人踢波，結果名人隊乜人都有。&#13;<br> 答應落場嘅重有候任議員楊森、曾鈺成、郭家麒、單仲偕同鄭家富；紀律部隊有鄧竟成、而明星就有黃日華同張兆輝。&#13;<br> 至於領隊一職，大家都你推我讓，開頭話曾鈺成夠資格，後嚟先知阿富係註冊球證，都可以擔當重任，最後都係冇人肯自薦，於是就推咗黃日華做領隊，唔使再頭痛。&#13;<br> 開球禮當日四個台嘅頭頭都嚟齊，只係廣播處處長朱培慶要搵副手吳錫輝頂住，因為朱兄去咗吉爾吉斯，唔好誤會，佢唔係去緊跟溫總理，只係咁啱今年亞太廣播會議喺嗰度開年會，朱兄去咗開會啫。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>