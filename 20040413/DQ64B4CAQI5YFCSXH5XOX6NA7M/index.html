<html><header><meta charset="utf-8"><title>車仔擁躉42高齡捧盃<br>求驗客手記：「白旋風」韋德人老心不老</title></header><body><h1>車仔擁躉42高齡捧盃<br>求驗客手記：「白旋風」韋德人老心不老</h1><p>我求大俠除咗係足球迷之外，其實都係一名桌球迷，見到「白旋風」韋德喺星期日於格拉斯哥舉行嘅桌球球員錦標賽決賽，爆冷以九比七擊敗亨打捧盃，十二年嚟首次奪得世界排名計分賽嘅冠軍，我都好感動。&#13;<br> 下個月就四十二歲嘅韋德，喺賽後好激動，重幾乎講唔出說話㖭！喺定過神之後，佢話：「我都慣咗喺決賽俾人蹂躪，估唔到今次可以捧盃！不過，其實我一直都知道自己有呢個實力，我知道自己只要繼續努力唔放棄，就一定可以成功。」韋德重話，今次勝利，令佢喺星期六喺錫菲爾德舉行嘅世界賽信心增強咗唔少。&#13;<br> 來自倫敦嘅韋德一直都係英超聯球隊車路士嘅忠實球迷，唔知車路士會唔會受韋德今次勝出啟發，可以捧走歐冠盃呢？<br> &#13;<br> <spanclass>洛賓傷舊患「收咧」紐記偷笑車仔閉翳 &#13;<br> 燕豪芬新星洛賓喺星期日嘅荷甲聯對格羅寧根時後備上陣，觸傷舊患，提早「收咧」，呢個消息兩支英超聯球隊有人歡喜有人愁。歡喜嘅自然係紐卡素，佢哋喺星期三嘅歐洲足協盃次回合迎戰燕豪芬，唔使擔心洛賓呢個危險人物；不過，簽咗洛賓下屆加盟嘅車路士就幾愁喇。</spanclass></p><p><spanclass>外借比甲零的突破董方卓吐氣揚眉 &#13;<br> 中國年輕前鋒董方卓由加盟英超曼聯到被外借到比甲安特衞普，都唔被外界睇好。不過佢終於喺上星期六吐氣揚眉，喺對住色格拉布魯日嘅比甲聯，首次打足九十分鐘兼射入喺比甲嘅第一球，協助球隊以二比一勝出。大家都係中國人，我求大俠當然希望董方卓嘅發展會一帆風順啦！<br> &#13;<br> <spanclass>意甲判官矇查查佩魯賈新受害者 &#13;<br> 佩魯賈躉前晚應該過咗個唔愉快嘅復活節，睇住隊波打得好而衰收尾已夠慘，最慘係球證走漏手球同越位，扼殺咗佢哋搶分機會。連埋之前AC、祖記，呢輪意甲特別多爭議事件，受益嘅咁啱都係強隊，佢哋最終又一齊臨完場入波，故事性質相似，有乜辦法唔再惹偏幫強隊爭議呢。<br> &#13;<br> <spanclass>被換至公牛反目成仇戴維斯搵卡達屁股出氣 &#13;<br> 季中被換到公牛嘅安東尼奧戴維斯，一直都對舊會速龍有啲芥蒂，早前更批評卡達唔夠努力㖭！可能因為咁，所以噚日速龍對公牛嘅比賽好重火藥味；結果第三節戴維斯就喺爭波時同卡達有推撞，而後者亦不甘示弱，將籃球擲落戴維斯嘅「八月十五」，結果梗係齊齊食技犯喇！</spanclass></spanclass></spanclass></p></body></html>