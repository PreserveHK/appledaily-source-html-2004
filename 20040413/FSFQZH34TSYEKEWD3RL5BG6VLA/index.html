<html><header><meta charset="utf-8"><title>改善「斬件式」服務　免家長疲於奔命<br>全球首個自閉症家居訓練法</title></header><body><h1>改善「斬件式」服務　免家長疲於奔命<br>全球首個自閉症家居訓練法</h1><p>【本報訊】「最初知道自己個仔有病，真係好傷心。」謝先生的兒子從小喜歡四處跳，卻不愛跟其他小朋友玩耍，在一歲八個月大時被診斷為自閉症患者，尋求公立醫院的治療和特殊學校的服務，一等就是一年；其間他找到聲稱是全球首個自閉症家居訓練方法的課程，學習在家中訓練兒子，兒子現在已會說：「Daddy我好掛住你。」　記者：張嘉雯</p><p>謝先生形容，兒子初時的情況令他一度絕望。「同佢講嘢嘅時候從來都唔會望你，因為佢只係活喺自己嘅世界度……真係覺得好彷徨、好失望，同好無助，我個仔無語言能力，愈早醫就愈好，但等咁耐，識講嘢都變唔識啦！」他和太太尋遍坊間的書籍，終在年多前遇上「努力試」課程。&#13;<br> 「佢會教我哋，細路仔唔識得表達自己要啲乜，第一步就係教佢哋用手指指向自己要嘅嘢。」夫婦二人遂於每晚飯後開始訓練孩子，一直至晚上十時。首先是訓練集中力，由五分鐘、十分鐘開始，從有趣的題材入手，每次兒子有進步，就用言語或食物作獎勵。<br> &#13;<br> <spanclass>訓練令人身心疲累 &#13;<br> 「課程會教我哋同個小朋友講『我愛你』，雖然明知佢學咗，講嘅時候其實無感情，但起碼令我哋有動力繼續訓練下去。」謝先生坦言，每晚的訓練令人身心疲累，「當諗到子女只得你一個父母，就會繼續做落去。」&#13;<br> 「嗰時佢兩歲幾，突然間有日佢走埋嚟攬住我，話『Daddy我好掛住你』，我喺之前無教過佢，佢係自發講嘅，當時真係好感動。」謝先生的孩子現已四歲，入讀一般幼稚園，願意跟其他小朋友一起玩耍，「會識講自己嘅感受，開唔開心呀，返學點呀，會同我講好驚陌生人呀咁。」<br> &#13;<br> <spanclass>「家長去教好重要」 &#13;<br> 努力試課程訓練中心執行顧問何展基指出：「衞生署嘅數字話，每一千個細路仔中有一個係有自閉症，其實個問題都幾嚴重。」義務協助自閉兒童家長的職業治療師張姑娘批評，現存自閉症兒童服務屬「斬件式」，令家長疲於奔命。「溝通問題就搵言語治療師；感覺統合就搵職業治療師；發脾氣呀就搵心理學家或者精神科，其實應該融合響屋企做。」&#13;<br> 曾治療自閉症兒童的註冊物理治療師鄭泳珊認為，類似的家居訓練課程對自閉症患者有一定幫助，「因為呢啲小朋友要每日不停重複咁教，所以家長去教好重要，而且可以同個小朋友多啲接觸。」但她補充，專業人士能評估患者的情況，家長必須與治療人員緊密合作。</spanclass></spanclass></p></body></html>