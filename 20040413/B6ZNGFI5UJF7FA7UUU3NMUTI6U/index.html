<html><header><meta charset="utf-8"><title>地產多聲道：定息拆息呢期諗得過</title></header><body><h1>地產多聲道：定息拆息呢期諗得過</h1><p>經絡集團話，近來用定息與拆息做按揭，有增多趨勢，佔六個巴仙係用呢兩類息率，舊年就少到冇咁滯嘞。&#13;<br> 固定利率一般係首年一厘二八；銀行同業拆息，就有機會低到唔使一厘。&#13;<br> 例如最近海怡半島，作價四百萬嘅高層單位，首年定息做一厘二八，其後全期P減兩厘六五。&#13;<br> 至於康怡花園，有個三百萬高層，攞到三個月拆息加零點八厘，之後可以再續或改用其他按揭產品，甚至直情揀全期P減兩厘六五。&#13;<br> 講番康怡例子，以上周拆息零點一三五厘計，即零點九三五厘，着數不言而喻。問題係今季唔知下季事，利率環境話唔埋向上定向下。&#13;<br> 不過其後息率之低，係舊年所無，唔怪得多咗人做定息及拆息。&#13;<br> <br> <spanclass>上海樓來港兜售 &#13;<br> 本港股市樓市升咗近一年，好多人賺到笑，投資出手都豪爽啲，所以海外與內地投資物業湧嚟香港放售。&#13;<br> 好似上海虹橋君悅花園，請得置華物業在港代售，意向價四百萬美金，約莫三千萬港銀，計落都係等於香港一個似樣啲嘅豪宅價錢。&#13;<br> 君悅花園由內地企業上海高登聯合建設持有，共五幢八層住宅，另附商務中心及會所，96年入伙。今次推售嘅五號樓，十六伙，一五四六及一七七三呎，總樓面二萬八呎。&#13;<br> 其中十三個連租約，租客為韓國、新加坡及日本等公司。月租近二萬二美金，回報六厘半，若全部租出，回報八厘半。</spanclass></p><p><spanclass>中記工商舖部達標 &#13;<br> 樓市全面向好，中原地產工商舖部今年頭三個零月，已經做到一億零二百萬佣金，差唔多等於舊年全年一億四千五百萬條數。&#13;<br> 難怪部門阿頭陳雁樓，對超額完成今年定下嘅目標充滿信心啦！&#13;<br> 既然生意咁好，自然要慶祝吓，工商舖部趁今日每月主管月會，順道喺尖沙嘴五星級酒店食晚飯，慶祝一番。&#13;<br> <br> <spanclass>代理租舖被「晾」價 &#13;<br> 樓市好景，代理行賺大錢之餘，重大事擴充，四出搵舖位開分行。蘭西聽講，舖位業主，見租客係代理行，即刻吊高嚟賣，有啲重專登搵埋佢嘅對手，用入標方式競投，實行價高者得，賺到盡。&#13;<br> 若果淨係以舖位面積嚟計，呎租比起隔籬自然貴到飛起，極之唔合理。不過，代理行條數就唔係咁計，係睇嗰舖位可以帶嚟幾多生意，即係有得賺，就算畀貴啲租，都冇所謂咁解。&#13;<br> 據聞有啲分區高層，近排多咗行街，原來就係睇吓邊啲位適合開分行，若果撞啱就快交吉，就嗱嗱聲斟租，唔好俾同行捷足先登，或者要畀貴啲租。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>