<html><header><meta charset="utf-8"><title>　　哀　伊拉克愛國遊擊隊綁錯自己友 - 李八方</title></header><body><h1>　　哀　伊拉克愛國遊擊隊綁錯自己友 - 李八方</h1><p>伊拉克愛國恐怖分子發起癲上嚟，連鄔維庸曾憲梓都自認不如，伊拉克反美愛國同胞組織，唔理三七二十一，失驚無神捉咗七名中國福建民工做人質，搞到全世界得啖笑！<br> &#13;<br> <spanclass>指鹿為馬　傷透同胞心 &#13;<br> 拉登九一一恐怖襲擊之後，中國政府縱容中國網民及大學生拍手歡呼，幸災樂禍，大讚拉登炸得好，本港有啲所謂知識分子傳媒，包括某假扮為香港電子傳媒嘅電視台，僱用一批唐人街式三流文人評論員，大讚拉登，瘋狂挺撐侯賽因，歡呼伊拉克人民「起義」，鼓動拉登及伊拉克佬用「人民戰爭」埋葬「美帝」。嘿，估唔到今次伊拉克人民及拉登餘孽，一招狗咬狗骨，連自己老友死黨都綁架埋，真係大大傷害了中國人民感情！&#13;<br> 呢七個福建農民，進入伊拉克，睇吓行走嘅路線，十足好似啲「埃埃」偷渡嚟香港咁嘅風格，迂迴曲折，翻山過河，蛇有蛇路，鼠有鼠徑，由另類渠道進入巴格達，佢哋唔似得同樣被綁嗰三個日本人士目的咁規矩。人哋三名㗎仔，係志願工作者，入伊拉克救援兒童難民，或者係自由攝影記者，冒着炮火見證歷史，係國際熱血義氣仔女。呢班福建人只不過係為搵快錢，掘少少金就諗住衣錦還鄉，好似百幾年前紮住條辮去到美國西部開鐵路嘅華工咁。伊拉克嘅愛國暴力恐怖維園阿伯，不分青紅皂白，尤其經過四名英國專家，以中立姿態，驗明正身，都重係將佢哋一鑊紮起，準備就地正法，其指鹿為馬嘅功力，重高過中國共產黨，你話有乜法子唔傷透我十三億中國同胞嘅心？&#13;<br> 因此，連八方呢啲咁風趣幽默嘅時事評論家，焗住都睇唔過眼，要以萬分沉重嘅心情，向半島電視台、侯賽因餘孽及拉登游擊隊嚴正呼籲：綁錯自己友，今次懵晒上心口，唔該你哋請示吓先知穆罕默德，叫佢釋吓法，評吓理，睇吓咁做唔，枉我祖國人民</spanclass></p><p><spanclass>恐怖分子　睇得起祖國 &#13;<br> 不過在愛國情緒平息之後，八方諗諗，今次都未必唔係好事。啲伊拉克游擊隊連祖國非法勞工都綁架，其實係睇得起祖國。正所謂有錢使得鬼推磨，啲恐怖分子，愛乜鬼國吖，咪又係好似啲港區商家人大代表咁，都係想搵錢啫，近年大陸同香港遊客，去倫敦巴黎，瘋狂掃名牌貨，喺紐約多倫多機場過境，講電話嗌咪，一路將啲名牌一箱箱咁寄艙，其財大氣粗全球側目，今次伊拉克佬覺得我國人民有贖參嘅財力，同美英日本呢啲發達國家拍住同一級，人綁我又綁，都咪話冇飛屎吖。又唔見佢綁幾個菲傭嚟玩吓，係哇？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>