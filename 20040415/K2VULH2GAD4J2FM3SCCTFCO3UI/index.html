<html><header><meta charset="utf-8"><title>改裝平治G-Class雙出尾喉大移位</title></header><body><h1>改裝平治G-Class雙出尾喉大移位</h1><p>以專門改裝德國平治汽車而聞名嘅改裝公司Brabus，繼推出早前我哋曾介紹過嘅Maybach等車系的改裝版本後，佢哋又決定將SUV界巨星之一嘅G-Class，推出經過全面強化嘅GV12，外形似吉普車，內「膽」就十足跑車化格局。&#13;<br>&#13;<br>記者：鄭達基</p><p><spanclass><fontstyle>引擎容積增至6.3公升  &#13;<br> 全新BrabusGV12所採用嘅引擎，會同由佢哋改裝嘅Maybach一樣，起用一台容積由5.5公升增至6.3公升嘅V12Bi-turbo型號，馬力輸出高達610ps/5300rpm，而扭力輸出數值就更驚人，達到102.7kgm/1750rpm！&#13;<br> 喺一套經過改良嘅5前速自動波箱及出色嘅恒式四驅系統相互配合下，不但令車輛能夠應付任何路段，由靜止起步加速至100km/h需時更只係5.3秒，極速亦高達230km/h咁快！當然，此車嘅懸掛及制動系統，全都被廠方作精心改良，務求達致有不錯嘅循迹及制動表現。</fontstyle></spanclass></p><p><spanclass><fontstyle>加裝PSII長程唔怕悶  &#13;<br> 除機械配搭有改動外，就連外觀上亦有改動，如用上全新頭泵把連整流器、尾泵把、設於車身右旁嘅雙出式跑車尾喉以及四輪20吋跑車合金胎軨，連295/45R20高性能輪胎組合，完全跑車化格局。車廂內又備有高承托力嘅真皮座椅、DVD高級影音組合外，你又可以為其加裝PlaystationII電視遊戲機，咁就算遇上長途行車都唔怕悶啦！</fontstyle></spanclass></p></body></html>