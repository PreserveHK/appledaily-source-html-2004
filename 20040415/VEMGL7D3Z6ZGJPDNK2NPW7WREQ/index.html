<html><header><meta charset="utf-8"><title>張揚申請代表英格蘭<br>求驗客手記：伊度入巴西隊未必係贏家</title></header><body><h1>張揚申請代表英格蘭<br>求驗客手記：伊度入巴西隊未必係贏家</h1><p>阿仙奴中場伊度「出口術」成功，講緊係佢早排話對於巴西國家隊唔用佢感到意興闌珊，或者考慮利用國際足協新例，改為代表英格蘭上陣；結果巴西國家隊呢輪選人，真係將佢召入伍。&#13;<br> 就咁睇好似伊度係贏家，不過亦可能係巴西國家隊嘅謀略，選佢入伍之後畀佢代表巴西踢一場半場友賽，之後再用佢與否已是後話；最緊要佢唔能夠再代表其他國家隊，既可以消減國際足協又要為球員轉國籍比賽問題嘅煩惱，又可叫佢收口，呢招都夠絕囉！&#13;<br> 但計我求大俠話齋，伊度即使好可能只係國家隊過客，話晒都係代表緊世界冠軍隊巴西，慢吓手真係時來運到有好表現，咁就「雙贏」嘞！<br> &#13;<br> <spanclass>難得坐正都唔爭氣科倫踢得好「屎」 &#13;<br> 曼聯件烏拉圭前鋒科倫，前晚超聯難得正選上陣鬥弱旅李斯特城，可惜，衰啲講真係踢得好「屎」。比賽中佢重曾經同基斯坦奴爭射罰球，雖然畀佢爭贏咗，但就連人牆都射唔過，難怪全場都打得唔錯嘅基斯坦奴，當時行開讓畀呢位師兄主射，顯得好唔忿氣咁啦！<br> &#13;<br> <spanclass>陪降唔會場場踢恩斯妙語講退休 &#13;<br> 狼隊老將恩斯一直都有計劃季後退休，但係呢位三十六歲中場硬漢又改變初衷，想繼續踢落去。之不過，恩斯答記者退休問題時，個答案都幾妙，佢話下季再喺球場馳騁唔緊要，但要踢足四十六場聯賽就有難度，言下之意，恩斯已經對護級成功抱放棄念頭，諗定下季再戰英甲。</spanclass></spanclass></p><p><spanclass>巴拉福特降硬乙組笠臣要搵定新工 &#13;<br> 睇嚟巴拉福特來季降落乙組機會好大，亦代表執教巴拉福特半年多既白賴仁笠臣，下個月屆滿之後又準備失業，冇得續新約。笠臣當初因為尼日利亞足總冇錢畀，做唔成國家隊教練，先埋巴拉福特班，𠵱家降班機會咁大，怕且又要搵定新工，如果唔係又要上電視客串講波度日。<br> &#13;<br> <spanclass>名宿布洛堅撞車好彩有驚無險 &#13;<br> 前蘇聯足球名將兼現任烏克蘭國家隊教練布洛堅，日前所乘坐嘅汽車同另一輛車相撞，據報過程相當驚險，好彩經初步檢驗後佢只係受驚，應該無恙。烏克蘭足運發展已隨着盧班諾夫斯基逝世後一蹶不振，好彩布洛堅呢位前歐洲足球先生冇事，否則真係群龍無首囉。</spanclass></spanclass></p></body></html>