<html><header><meta charset="utf-8"><title>馮仁昭四圍超：關心妍開個唱學足濱崎步</title></header><body><h1>馮仁昭四圍超：關心妍開個唱學足濱崎步</h1><p>關心妍（Jade）下個月嘅二十號同二十一號喺紅館舉行處女個唱，噚日經過悉心打扮嘅Jade喺尖沙嘴一間酒店開記招，唱片公司老細羅傑承重專登出嚟撐場㖭。&#13;<br> Jade噚日喺會上大搞花臣，佢手執鎚仔破冰，重親自攞番藏喺冰入面嘅演唱會工作證，而唱片公司亦都送咗一個唱現場用嘅耳筒畀佢，等佢喺演唱會表演嗰陣可以聽真啲、唱好啲。<br> &#13;<br> <spanclass>服裝有睇頭 &#13;<br> Jade第一次開個唱，公司梗係好緊張啦，專登請嚟日本天后濱崎步嘅御用樂隊助陣，又請到一班專業黑人舞蹈員嚟伴舞，Jade遲下重會飛去日本秘密練兵一個月，跟濱崎步嘅班底學跳舞。&#13;<br> 馮仁昭聽聞主辦商今次淨係請樂隊嘅費用已經過百萬，Jade就話：「我諗呢次都啱啱好可以歸本嘅，因為有好多贊助商。」&#13;<br> 至於服裝方面，Jade就話有啲嘢睇，因為佢會着低V露背，今次可算係佢入行以嚟打扮最性感嘅一次，而佢亦會請呂方、傅珮嘉同陳慧嫻做個唱嘉賓。<br> &#13;<br> <spanclass>鄧健泓任女友行性感 &#13;<br> 鄧健泓噚日喺新城娛樂台接受節目《聯Fan所》訪問，對於女友原子鏸喺舞台劇《生育女神》中有性感演出，佢一啲都唔介意，鄧健泓話：「又唔係露肉，係啲舞蹈演繹性感啫，我都接受到。」估唔到鄧健泓咁大方喎。</spanclass></spanclass></p><p><spanclass>曼谷電影節鞏俐捧場 &#13;<br> 今個月尾喺曼谷舉行嘅「曼谷國際電影節」將會星光熠熠，獲邀嘅明星包括鞏俐、楊紫瓊、鍾麗緹、黎明同荷李活嘅韋基馬（ValKilmer）、古巴高汀（CubaGoodingJr.）、導演奧利華史東（OliverStone）等，大會希望借助群星名氣，加強影展喺國際嘅地位。<br> &#13;<br> <spanclass>栢芝發聲明否認失場 &#13;<br> 張栢芝早前俾人話失場，噚日佢發咗個聲明表示佢冇應承過會幫東莞嘅東方魅力Disco喺上月三十號登台，佢同經理人亦冇接觸過對方或對方嘅中間人，更冇收過定金，亦唔知道有人利用佢本人嘅名嚟申請演出批文。栢芝希望想搵佢演出嘅主辦單位可以確認資料，以免受到損失。栢芝認為呢件事對佢本人聲譽及職業操守都有影響，佢會保留一切追究權利。<br> &#13;<br> <spanclass>羅慧娟祈求五年內出嫁 &#13;<br> 羅慧娟噚日出席喺九龍灣舉行嘅活動，娟妹話今年決定同家人過農曆新年，不過佢同屋企人都覺得好煩，因為啲親戚一見到娟妹就問佢幾時結婚，娟妹話：「其實我都想搵番個伴，我同自己祈禱，希望五年內結到婚。」問到佢有冇男朋友，佢就支吾以對，只係話𠵱家多人追，咁有咪話有囉，怕乜認呀？<br> &#13;<br> <spanclass>欣宜纖體變相宣傳 &#13;<br> 張玉珊旗下修身堂贊助沈殿霞（肥姐）嘅寶貝女鄭欣宜纖體，減咗七十多磅，佢哋一行人噚日先到銅鑼灣選購新衫，然後再去柴灣拍廣告。欣宜早前口口聲聲話自己唔係修身堂代言人，但就換個形式做廣告特輯，變相咪一樣係做宣傳。</spanclass></spanclass></spanclass></spanclass></p></body></html>