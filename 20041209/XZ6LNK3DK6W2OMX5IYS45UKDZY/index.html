<html><header><meta charset="utf-8"><title>　　金庸俾大陸文人告 - 李八方</title></header><body><h1>　　金庸俾大陸文人告 - 李八方</h1><p>武俠小說大師金庸近年興致勃勃改寫作品，但卻被發現愈改愈錯，不過唔係情節犯駁或史實有誤，而係內地常州有位專捉人錯字嘅仁兄李延良，擅自同大師改稿，改完發覺冇錢收，更為此「狀告」金庸，要索取「校對費」。&#13;<br> 事緣李延良於九八年已向金庸提出《射鵰英雄傳》有二百幾處出現錯別字同「語法錯誤」，呢位大陸佬以為執到寶，打電話畀金庸指正，金庸好大方咁話多謝賜教，重講笑話會請李延良做校對。&#13;<br> 李延良一聽大喜，信以為真，拿拿林就校對金庸其他作品，結果俾佢搵到有一千二百幾處「錯誤」，出錯程度超過「國家規定」萬中無一標準，佢去信金庸提醒大俠守諾請佢做校對，點知大俠於○○年回覆稱當日純屬戲言，自己作品一向交由明河社出版同校對，唔使勞煩李生。&#13;<br> 李延良大怒，即時就走去常州市中級人民法院提出控告金庸，並攻擊金庸容許作品錯別字連篇，係漠視讀者同中國文字咁話喎！其實呢位李生早有前科，九六年起已指正多位名作家作品錯字多告上法庭，當然冇一單案勝訴啦，佢好老實咁講，此舉無非想向金庸攞多少錢咁啫。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>