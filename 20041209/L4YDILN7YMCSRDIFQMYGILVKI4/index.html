<html><header><meta charset="utf-8"><title>爾冬陞自資1500萬開戲　勇字當頭<br>港片商大計出籠打救05影業</title></header><body><h1>爾冬陞自資1500萬開戲　勇字當頭<br>港片商大計出籠打救05影業</h1><p>今年港產片陷入低潮，不少電影公司對開戲持審慎態度，以致很多導演、演員和業界人士被迫停工，院商已表明於明年春節過後的檔期，暫沒港片排期上映。正當大家都愁沒工開之際，寰亞、中國星、英皇、寰宇和星皓等電影公司已籌劃明年的拍片數量，連鮮有自資開戲的導演爾冬陞（小寶）亦扒逆水，擲千五萬元開拍兩部片，其中一部是楊千嬅與吳彥祖主演的《千杯不醉》，另一部是由薛凱琪與房祖名演出的愛情片。&#13;<br>中國星亦計劃開拍八至十部片，重點製作是杜琪峰導演的《龍城殲霸》，演員有李連杰、劉德華和古天樂；至於寰亞已打算明年拍八部，共投資近億元，重點製作是劉偉強執導、梁朝偉與劉德華主演這個《無間道》組合的劇情片，而英皇、美亞與星皓同樣計劃拍五部片救市。</p><p><spanclass>小寶蝕晒無悔 &#13;<br> <spanclass>無限映畫公司 &#13;<br> 拍片數量：兩部&#13;<br> 演員陣容：楊千嬅、吳彥祖、薛凱琪和房祖名&#13;<br> 爾冬陞：香港影壇又係汰弱留強嘅時候，所有製作人應該趁時候反思，要活自己就應該用心拍片，提高拍片質素，畀觀眾重拾信心。我同好多老闆傾過，佢哋竟然冇乜信心，咁我咪自己攞錢出嚟投資囉。我會以「無限映畫」投資開拍呢兩部戲，同工作人員簽咗五個月合約，一連拍兩片，盡量減低製作成本，我唔係儍嘅，已經計晒數，蝕極有個底線，無論結果係點，我都無悔。<br> &#13;<br> <spanclass>《無間》組合型男撐市 &#13;<br> <spanclass>寰亞電影公司 &#13;<br> 拍片數量：八部&#13;<br> 演出陣容：黎明、梁朝偉、鄭秀文、周杰倫、言承旭、陳冠希、黃秋生和劉德華等&#13;<br> 寰亞電影負責人莊澄：公司出年拍八部片，開戲導演有杜琪峰、陳德森、劉偉強、麥兆輝等，演員方面重點製作係華仔同偉仔嘅劇情片，另外麥兆輝會拍一部愛情片，係由鄭秀文同周杰倫做嘅；而鄭保瑞就會執導一部黎明同秋生主演嘅男性電影，總之，出年公司絕對唔會減產。</spanclass></spanclass></spanclass></spanclass></p><p><spanclass>江湖武俠掛帥 &#13;<br> <spanclass>中國星電影公司 &#13;<br> 拍片數量：八至十部&#13;<br> 演員陣容：劉德華、古天樂、李連杰、張栢芝及應采兒等&#13;<br> 中國星老闆向華強太太陳嵐：出年公司係會照開戲，不過會小心好多，而且重質多於量，除咗三月開馬楚成導演嘅《武俠梁祝》，有古仔同新人閻青演出，另外重有《黑社會》續集，年尾重點製作係杜琪峰導演嘅《龍城殲霸》，有李連杰、劉德華同古仔做，公司始終都會支持番個影市嘅。<br> &#13;<br> <spanclass>李心潔再次見鬼 &#13;<br> 明年寰宇暫定會拍兩部電影，其中一部就是日前已開拍的《鬼域》，該片是由《見鬼》導演彭氏兄弟執導、李心潔與鄭伊健主演，明年陳木勝亦會為該公司開拍一部戲，而寰宇還會拍幾套電視劇。至於星皓老闆王海峰亦表示明年會開拍五部片，但目前未有實際開片的陣容；至於英皇與美亞均計劃拍四至五部片，美亞明年三月會邀導演彭浩翔拍一部戲，另外，導演李仁港亦會為美亞開拍一部《猛龍特警》，由洪金寶主演。</spanclass></spanclass></spanclass></p></body></html>