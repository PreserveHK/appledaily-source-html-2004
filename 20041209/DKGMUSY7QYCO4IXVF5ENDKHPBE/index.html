<html><header><meta charset="utf-8"><title>數碼影音：<br>富士S3Pro千萬寵愛在一新</title></header><body><h1>數碼影音：<br>富士S3Pro千萬寵愛在一新</h1><p>數碼相機可以玩得好潮，另一方面亦可以用得好專，單鏡數碼相機（D-SLR）喺唔少用家心目中，都係專業嘅代名詞。而當中富士S2Pro就係唔少發燒友Dream機，這個星期，筆者終於將其下一代、傳聞已久嘅S3Pro拎上手，第一時間試玩。無論操控感覺、到相片質素，用過後包你有將身邊Prosumer級DC放棄嘅衝動！&#13;<br>記者：許福合&#13;<br>攝影：陳偉強&#13;<br>ImageGirl：Carman</p><p>富士S3Pro其實早於今年年頭PMA相機展公布，不過當時資料有限，外界對規格都所知不詳。但憑上一代S2Pro嘅號召力，亦當然成為最搶眼相機之一。直到年中有更多資料公布，更立即成為各大網上討論區焦點話題。雖然大家都預期價位一定高企，但仍有唔少人話打定主意，要第一時間成為機主。</p><p>F80專業機身</p><p>S3Pro與S2Pro一樣，都採用咗NikonF80機身，論外貌，兩機真係有幾分相似，而且拎上手亦一樣好有份量；而且同時用上F-mount，即代表可用回Nikon系列嘅鏡頭，這點非常重要。有好機身都要有好鏡頭配合，先至可以拍出最高質素相片。改進之處係S3Pro已經內置垂直手柄，橫攝、直拍皆可。雖然一般使用D-SLR用家都會以Viewfinder拍攝，但睇相還是用LCD比較好用方便，所以S3Pro將機背LCD加大至2吋，而且在試用時感覺畫面質素超精細。例如作人像拍攝時，在相機內將相片放大，真係面上每條眉毛都可以清晰可數。相對現時市面上其他D-SLR相機，絕對係跑贏大市！&#13;<br> 另外不能不提，如此專業相機竟然可以使用4枚AA電芯推動，初試感覺是相當慳電，測試時間為2日，只是在街上作閒拍，電池指示燈竟然一格都冇少！慳電程度簡直可以用驚人嚟形容！</p><p>1,200萬像素</p><p>雖然以上幾點都係S3Pro優點所在，不過大多數人提到此機，談論焦點仍然會喺所採用1,200萬像素SuperCCDSRII上。當中因應SuperCCD特性，以S-pixel617萬及R-pixel617萬像素結合而成。一半記錄光位，另一半記錄暗位，總像素可高達4,256×2,848，與一般CCD最大分別，係可提高動態範圍，可以有非常準確曝光值，對要求高嘅專業用家，這點就非常重要。&#13;<br> S3Pro設有機頂燈同熱靴，具備D-TTL，亦可兼容Nikon閃燈，配合ISO可設定100/160/200/400/800/1600，筆者就特意試過1600效果，發現與測光接近，證明無花無假，相片亦比預期幼滑。</p><p>模擬底片拍攝</p><p>想用D-SLR嘅用家，無非追求近似菲林拍攝嘅快感，而S3Pro就進一步，提供模擬底片拍攝模式。當中分為F1同F2，前者主要針對顏色改良，效果會較為自然，適合拍攝人像。而F2相片顏色較為飽滿，主要用作風景拍攝。S3Pro內置雙卡插槽，可使用CF/MicroDrive及xD卡，貯存速度不錯，以拍攝1,200像素為例，一般需時約5秒。而機身內置Buffer可容許一次過拍攝3張千萬像素相片，亦算不錯。當選用較低像素，最高可作每秒2.5張連環快拍，應付動作場面一流。</p><p>測試相片</p><p>相片微粒比一般相機明顯少，細膩幼滑，不過顏色方面比較濃，好似「味精」感覺較重！&#13;<br> &#13;<br> Profile&#13;<br> 感光元件：1,234萬像素SuperCCDSRII&#13;<br> 記憶體：CF/Micro及xD卡&#13;<br> LCD	：2吋&#13;<br> 電源：AA電芯×4&#13;<br> 體積：147.8×135.3×78.5mm&#13;<br> 重量：815g&#13;<br> &#13;<br> 富士　查詢電話：24088663</p></body></html>