<html><header><meta charset="utf-8"><title>　　湯梁兩大狀今晚紅館演唱 - 李八方</title></header><body><h1>　　湯梁兩大狀今晚紅館演唱 - 李八方</h1><p>達明一派紀念二十周年嘅「為人民服務」演唱會今晚開騷，第一晚嘅特別嘉賓，竟然請咗大狀黨嘅湯家驊同梁家傑，兩個大狀重會同黃耀明，一齊唱《你還愛我嗎？》好少立法會議員可以去紅館唱歌，佢兩個今鋪真係破格。&#13;<br> 佢哋為咗預備首個演唱會，噚晚立法會收工後都要去練歌。傑哥同八方講，其實佢哋同黃耀明唔係特別好交情，只不過佢同湯大狀曾經喺港台節目《頭條新聞》，公開合唱過達明嘅《你還愛我嗎？》，重代表頭條新聞頒獎畀黃耀明，因為呢首歌喺節目嘅播放率好高。&#13;<br> 𠵱家啲演唱會化妝好誇，歌星勁歌熱舞。問到傑哥會着乜衫？會唔會跳番兩隻舞？傑哥話，佢開完工先去，都係照舊着西裝啦。班記者嫌佢着得頹，佢就反問咁話：「咁着魚網好唔好？」&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>