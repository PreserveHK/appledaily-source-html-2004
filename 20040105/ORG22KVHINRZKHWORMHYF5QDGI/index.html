<html><header><meta charset="utf-8"><title>碧咸、施丹齊「掛彩」<br>球驗客手記：皇馬新年唔多老嚟</title></header><body><h1>碧咸、施丹齊「掛彩」<br>球驗客手記：皇馬新年唔多老嚟</h1><p>皇馬日前險勝梅西亞，算係喺新年攞番個頭彩，但隊中兩條A碧咸同施丹就有傷有病，希望唔好係壞兆頭就好嘞！&#13;<br> 碧咸呢場波踢得麻麻哋，上半場浪費咗一個黃金機會，最後重因為俾對方後衞卡維路攔截後足踝受傷；啲血滲到隻襪紅晒，要由古迪入替，希望佢冇乜大礙就好啦！&#13;<br> 至於施丹就重慘，賽後至知佢冷親有啲發燒，而且開波初段就俾人刮親隻眼同個頭，搞到有段時間甩甩漏漏，真係唔怪得佢；難得嘅係佢亦都有幾球好有功架；不過佢終於頂唔順，下半場冇踢，隊波之後就係咁俾梅西亞揼。&#13;<br> 由此可見，如果皇馬少咗呢啲A級球員，攻力真係打折扣。新年伊始，皇馬似乎唔多老嚟，係佢哋球迷嘅，不如求神拜佛幫幫佢哋好喎。<br> &#13;<br> <spanclass>梅度「性戰」？&#13;<br> 打還打咪累球迷 &#13;<br> 效力車路士嘅羅馬尼亞前鋒梅度，日前佢嘅前度女友同英國傳媒爆同梅度嘅「性戰」，喺間餐廳嘅女廁內鬼混。好多英超球星生活都好混帳，我求大俠收到呢單料時一啲都唔覺出奇，只係希望梅度千祈咪喺賽前搞咁多嘢，若搞到腳軟連累捧車仔場嘅球迷，咁就唔好啦！</spanclass></p><p><spanclass>簡路迪人紅&#13;<br> 柏列特醒目就收聲 &#13;<br> 早前熱刺領隊柏列特不忿隊中射手簡路迪，寧揀代表馬里踢非洲國家盃都唔幫手護級，重傳出未來賽事棄用佢！點知前晚足總盃簡路迪即刻入三粒，幫球隊贏波晉級；我睇柏列特你都係低調啲好，𠵱家熱刺咁嘅環境，簡路迪睇怕把聲都大啲啦，話晒係隊中王牌喎！<br> &#13;<br> <spanclass>米拿「踩」唔足&#13;<br> 畀面派對也甩底 &#13;<br> 香港難得喺市區搞單車賽，又請埋喺香港大嘅「環法」分站冠軍英國米拿，緊係要去睇吓。佢真人都幾有台型，我求大俠就部喺終點諗住為佢歡呼吓，點知佢踩咗二十四個圈就突然棄權。但攞得人家戲金就應該踩畢全場嘛，𠳔重連餞別酒會都無到，無禮兼無體育精神啲喎？！<br> &#13;<br> <spanclass>布朗玩到盡&#13;<br> 球證錯逐唔肯返歸 &#13;<br> NBA活塞隊教練布朗喺噚日贏勇士場波，被球證錯誤以為佢犯咗兩次技術犯規，重罰咗佢出場，之後球證知道自己判錯咗，立即判布朗可以入返嚟；點知布朗唔知係咪以行動抗議或抑知道活塞贏硬，居然唔肯返回球會繼續教路，將個波交波交畀助教，重人都走埋㖭。咁都得？</spanclass></spanclass></spanclass></p></body></html>