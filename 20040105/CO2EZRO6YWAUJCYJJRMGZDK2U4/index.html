<html><header><meta charset="utf-8"><title>短線遊：<br>西貢嶂上落1200級天梯腳都痹</title></header><body><h1>短線遊：<br>西貢嶂上落1200級天梯腳都痹</h1><p>西貢嶂上有條被稱為「天梯」的陡斜山徑，最高點達海拔300公尺，不少行山發燒友都喜歡考驗自己腳骨力，故意由山腳上「天梯」，續登嶂上平原。同行兩美少女，原以為「天梯」只落不上，區區千多級石階就可以輕鬆過關，誰知落斜一樣難捱，苦了一雙菠蘿蓋。	記者：陳震霖&#13;<br>攝影：楊錦文（部份相片由友晟出版社提供）&#13;<br>模特兒：Angie、Steffie（Sunspot）</p><p><spanclass><fontstyle>嶂上平原惡牛搶食  &#13;<br> 搵路去嶂上，一啲都唔難，高塘站落車，轉入海下路，直行大約15分鐘就係起點，登山之路唔算辛苦，三爬兩撥唔使2個鐘頭就到嶂上平原，每逢假日呢度好受歡迎，好多人鍾意一家大細嚟露營野餐，不過玩時玩，小心四周圍嘅暴躁牛牛，呢班大食怪，食草食極唔飽，慘得過又唔怕醜喎，問都唔問，失驚無神就搶食物，同城門水塘啲馬騮仔一樣咁惡呀。</fontstyle></spanclass></p><p><spanclass><fontstyle>半山歎山水豆腐花  &#13;<br> 臨行前，小記同兩美少女報料話唔使自備糧水，重同佢哋打賭：「信唔信山上面有士多？」佢哋起初半信半疑，上到平原，Angie話口渴：「喂，又話有士多嘅？」小記無講大話，許林士多有最出名嘅山水豆腐花（每碗$5），Steffie試味有感：「豆腐花，熱比凍嘅香滑。」咁大家識點揀啦！唔夠喉，整多碗腸蛋麵（每碗$18），買多支冰凍豆漿或五花茶（各$10），繼續上路。&#13;<br> &#13;<br> 許林士多&#13;<br> 地址：西貢嶂上平原</fontstyle></spanclass></p><p><spanclass><fontstyle>腳震震落「天梯」  &#13;<br> 翻查資料，由嶂上直落榕樹澳嘅「天梯」，最高點海拔300公尺，稱得上「天梯」，「級數」當然有番咁上下，小記邊行邊心算，估計最少有1,200級石階，重要唔係直路落山，路彎彎曲曲，周不時呈「之」字形，非常陡斜，你諗吓，由300公尺直落山腳榕樹澳，只需5分鐘多啲，唔行到腳仔軟就奇喇，Angie上氣唔接下氣：「無諗過落樓梯都咁辛苦，菠蘿蓋勁痠軟，腳都震埋。」</fontstyle></spanclass></p><p><spanclass><fontstyle>蚺蛇尖睇夕陽  &#13;<br> 「天梯」有支路，沿住右手面山徑上全西貢最高石屋山，山頂有360度無敵大海景，東面遙望「香港三尖」之一蚺蛇尖，南面望到滘西洲同糧船灣洲，唔怕遲落山，睇埋夕陽殘照，附近島嶼同海面一片金黃色，個景靚到你唔信。</fontstyle></spanclass></p><p><spanclass><fontstyle>三瓣玩轉榕樹澳  &#13;<br> 落到榕樹澳，去「龍村樂」玩埋四驅車至好走，車場30,000呎，雖然時速最盡每小時50km，但凹凸路面增加刺激感，緊張起上嚟，想煞車變加油，隨時唔小心甩尾入叢林；嫌四驅車唔夠激，約班Friend入「野戰樂」玩WarGame點睇先？戰場佔地64萬呎，可同時容納200人，場景有草原、山坡、叢林同溪澗，好有電影感。&#13;<br> 四驅車同WarGame太激，唔啱玩？好！向水浪窩方向行多20分鐘落榕樹澳碼頭，打個電話，Call魚排負責人，佢會駛駁艇仔嚟碼頭接你出魚排釣魚，魚排24小時開放，有釣魚發燒友試過由星期五晚通宵釣到星期日先走，幾斤烏頭Call的士先拎得走。&#13;<br> </fontstyle></spanclass></p><p>&#13;<br> &#13;<br> &#13;<br> &#13;<br> &#13;<br> &#13;<br> 龍村樂&#13;<br> 地址：西貢西沙路榕樹澳村&#13;<br> 電話：97104033&#13;<br> 收費：每30分鐘$100&#13;<br> &#13;<br> 張生魚排&#13;<br> 地址：榕樹澳魚排　&#13;<br> 電話：97593081&#13;<br> 收費：10:00pm前走$80，10:00pm後走$100（包來回艇仔接駁）&#13;<br> &#13;<br> 野戰樂&#13;<br> 地址：西貢西沙路榕樹澳村&#13;<br> 電話：93080200&#13;<br> 收費：$280包裝備連飯盒及來回市區專車，$160包飯盒及來回市區專車，但自備裝備。</p></body></html>