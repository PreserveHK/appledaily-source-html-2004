<html><header><meta charset="utf-8"><title>　　冬冬收口多向陳馮夾雞學習 - 李八方</title></header><body><h1>　　冬冬收口多向陳馮夾雞學習 - 李八方</h1><p>地鐵出現縱火狂徒，成千人差啲一鑊熟，好彩疑兇已經落網，希望警方快啲「差廚」佢，法官要重判，千祈唔可以用「精神病患者弱勢族群」嘅理由網開一面，放癲佬歸山！&#13;<br> 環境運輸局局長廖秀冬，評論地鐵事件，唔知點解扯上元旦大遊行，佢話遇到危機，最緊要反應冷靜理性，好似元旦大遊行咁，咪幾好囉！&#13;<br> 冬冬又係，好似十七歲少女咁，情懷都重係咁純真。佢唔咁講，香港人都唔知冬冬嘅內心世界，原來係幾咁亮麗！原來佢同情民主、熱愛自由，雖然佢有官職在身，元旦唔係咁適合加入遊行，但佢嘅表態，已經說明佢好認同市民嘅訴求，即是二○○七年一人一票普選特首！&#13;<br> 咁又係嘅，喺阿董嘅三司十一局之中，冬冬嘅「乞人憎公眾指數」一向都偏低，除咗佢個樣有多少似明星毛舜筠，好得師奶一族同埋有多少戀母癖嘅青少年認同，佢從來冇出賣人格、亦冇惡形惡相去羞辱市民，香港人唔會將冬冬歸入鄔維庸、曾憲梓嗰一族，呢一樣或者係同佢早年嘅愛人，係曾經因犯「間諜罪」喺大陸被判十五年冤獄嘅哈佛知識分子黃賢有關。<br> &#13;<br> <spanclass>委冬冬做局長夠騎呢 &#13;<br> 所以鬼佬有一句說話，叫做「一個人四十歲之後，自己要為相貌負責」。冬冬好有中產Feel，一啲都冇土共、太監、奴才、婢女嘅體味，冇理由中國政府會委任佢做局長，呢一樣真係夠騎呢，同「埃及金字塔是否由外星人協助建造」一樣，可以並列為人類十大謎團之一。</spanclass></p><p>講開謎團，就冇嘢詭秘得過沙士。港大教授袁國勇出席立法會聆訊，話早在去年二月，佢聽見廣州佬搶購白醋，親自走上去睇，發覺呢隻沙士好猛，已經親自打電話畀當時嘅衞生署署長陳馮富珍，講咗一粒鐘嘅電話！&#13;<br> 同陳馮富珍煲一個鐘嘅電話粥，梗係唔係談情，而係向佢滙報災難。唔知點解，「食雞珍」跟住一句都冇警告市民要小心，卒之廣州嘅沙士殺人教授劉劍倫，走落嚟京華酒店散毒，死咗三百人！&#13;<br> 更加詭秘嘅，就係一個咁嘅官，竟然俾世衞組織睇中，禮聘咗佢去西方做官，冇理由鬼佬嘅眼光咁醒。不過，近年中國政府滲透晒國際組織（連聯合國都頒個乜鬼人權獎畀鄧小平個仔，呢個世界難怪咁多災難），話唔定係國家發功，將陳馮富珍送去歐美，等嗰邊快啲有禽流感、沙士橫掃加州，因為世衞組織有陳馮富珍，所以歐美死咁一半人口，到嗰陣時，二十一世紀咪係我哋中國人嘅世紀囉！&#13;<br> 呢招高呀真係。陳馮富珍唔聲唔聲，步步高陞，所以阿冬冬咁多口水做咩？學吓陳馮夾雞喇。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>