<html><header><meta charset="utf-8"><title>　　馬時亨請食全羊宴 - 李八方</title></header><body><h1>　　馬時亨請食全羊宴 - 李八方</h1><p>財經事務及庫務局局長馬時亨自命係燒雞翼高手，但係佢噚晚請傳媒去石澳鄉村俱樂部BBQ自助餐，竟然係食烤全羊餐，羊遇馬，俾人食梗。馬局長呢餐燒烤都好大陣仗，成個月前約定，佢管轄範圍以內嘅各個部門嘅一二把手都嚟齊，包括苗學禮、黎年、區璟智、劉麥懿明同關錫寧等，認真人齊，加埋傳媒，筵開八席，有行家想問吓董生嘅施政報告講乜，馬仔一啲口風都冇漏，反而叫行家欣賞美食。&#13;<br> 馬仔着住件高球毛外衣滿場飛，黎年就同記者講當年喺大埔做嘢時嘅鬼古，都好得人驚。&#13;<br> 呢邊廂，劉麥懿明同關錫寧就緬懷七十年代嘅港大生活，佢兩個原來當年都係運動健將，排球、壘球、田徑樣樣都掂，簡直係十項全能，佢哋重笑話同馬仔同期，不過，𠵱家馬仔做咗佢哋老頂，當然唔同晒啦。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>