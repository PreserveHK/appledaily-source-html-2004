<html><header><meta charset="utf-8"><title>　　寶Baby教政府滅財赤 - 李八方</title></header><body><h1>　　寶Baby教政府滅財赤 - 李八方</h1><p>一向敢言嘅東亞銀行主席「寶Baby」李國寶噚日喺公開場合，就政府對付財赤發表咗唔少高見。首先佢希望董生對福利，教育以及各方面都唔好減太多，尤其福利，唔好減得太緊要。&#13;<br> 佢又話唔希望加稅，有些稅甚至應該要減，好似遺產稅，連新加坡都冇，馬來西亞又冇，澳門更加冇，「點解我哋有？變咗好多錢流咗出外面。」真係成個財司咁款。&#13;<br> 佢重教政府學吓私人公司，唔好再畀啲公僕咁樣一路繼續儲假，儲到最後尾個月嘅糧計數，梗係唔掂。東亞模式，就係「今年你薪金幾多錢，就畀番幾多錢你，唔係話最後薪金制」。&#13;<br> 至於公務員人工，寶Baby就話佢唔識，但佢話「好多嘢我哋可以調整吓，係咪我哋高過出面呢？好多人嘅人工都好高，我自己人工都叫做高，所以我都唔講。」&#13;<br> 政制改革寶Baby都有得嘢講，佢最希望快啲有時間表，或者有個諮詢程序出嚟。佢重話有同董生、唐生講過，唔知佢哋聽到幾多呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>