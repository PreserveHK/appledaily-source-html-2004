<html><header><meta charset="utf-8"><title>地產多聲道：南源董事屋七千萬賣出</title></header><body><h1>地產多聲道：南源董事屋七千萬賣出</h1><p>豪宅熱潮停不了，市場再錄得巨額豪宅成交。&#13;<br> 中信香港喺壽臣山嘅南源，噚日由美記促成五十九號董事屋交易，成交價七千萬，五千幾呎，呎價接近一萬三千蚊，同喺舊年成交，由已故名設計師莊聖民設計嘅示範屋，呎價一萬三千二百蚊差唔多。&#13;<br> 市場傳出買家係城市電訊嘅王維基，但佢噚日傍晚時分已否認牽涉呢宗交易。南源由舊年七月開賣，已經賣咗六間屋，間間銀碼都咁大，豪宅果然受市場追捧。&#13;<br> 南源重有一間董事屋未賣出，連裝修家具，開價七千五百萬蚊。&#13;<br> 另外，市傳著名樓市分析員林奮強早排買完尖沙嘴擎天半島後，噚日又用六百六十萬買咗同樣係九龍站上蓋嘅漾日居，聽聞個單位係銀主盤，係第六座中層A室。&#13;<br> <br> <spanclass>當勞張帶記者山頂遊古迹 &#13;<br> 話說恒基當勞張聖誕節前派咗本「野外戰地遺迹」嘅遠足書畀記者，話要帶大家去行勻書裏面嘅二次大戰遺址。佢果然言出必行，噚日藉要頒獎畀代理為由，帶埋蘭西一眾記者同一班代理阿頭，例如施永青、張錦成、胡日發同何紹章等一齊行去港島山頂松林炮台。&#13;<br> 當勞知大家運動完一定肚餓，所以一早叫定到會擺喺炮台遺址，等大家一面享受吓久違嘅野餐之樂，又可即時補充體力。&#13;<br> 不過，有部份記者同代理原來唔知要行山，着得好四正，所以行起上嚟幾辛苦。好彩冇女記者着斗零踭嚟，否則都唔知點算。</spanclass></p><p><spanclass>裕泰興送梅艷芳月曆 &#13;<br> 搞電影係裕泰興羅守耀嘅最大興趣，入股杜琪峰嘅電影公司銀河映像之後，連賣樓都不忘幫公司宣傳。噚日佢哋嘅長旺雅苑開記者會，除咗派樓書之外，重送咗兩款月曆畀傳媒，全部都係銀河製作嘅電影劇照。蘭西記得，上次物業開記者會，羅先生已經送咗銀河映像嘅宣傳海報，夠晒全情投入。&#13;<br> 月曆所揀嘅劇照，都係杜琪峰嘅電影，例如瘦身男女、暗花、鎗火同鍾無豔等，月曆重有多位主角簽名。最令人緬懷嘅係鍾無豔嘅劇照，有剛去世嘅巨星梅艷芳嘅造型照，男裝扮相維肖維妙，真係好有紀念價值。&#13;<br> <br> <spanclass>胡文妮過檔利記荃青區打骰 &#13;<br> 新一年剛開始，利嘉閣地產邀得生力軍加盟。中原地產屯門高級營業經理胡文妮（洋名May），剛剛過檔利嘉閣，噚日上任，掌管荃青及葵涌區。&#13;<br> 利嘉閣執行董事廖偉強話，集團會投放多啲資源發展新界西北區，嚟緊又有荃灣朗逸峰二期同馬灣珀麗灣二期，計劃增至一百人。分行方面，會再開多四五間。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>