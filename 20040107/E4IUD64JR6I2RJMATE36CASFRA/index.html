<html><header><meta charset="utf-8"><title>　　房委會有樓冇得賣 - 李八方</title></header><body><h1>　　房委會有樓冇得賣 - 李八方</h1><p>八方日前講到房委會最想趁個市好，甩咗手上嘅居屋，咁大大話話都可以回籠超過一百億，點知有知情人士就叫八方唔好咁妙想天開，就算樓市有得郁，房委會都有好多嘢唔做得。&#13;<br> 皆因孫公有言在先，○六年底前，唔會將賣剩以及回購嘅居屋單位，以資助形式出售；至於嗰一萬個已落成同興建中嘅居屋，就積極研究改變作其他用途囉。&#13;<br> 呢度金鋼罩真厲害，大家惟有對啲無敵海景嘅房委會靚樓望門輕歎，紅磡有、油塘都有，但係得個睇字。早前來自祖國嘅中房係威係勢話要兩萬個單位，又話要用嚟做分時度假屋，但係都只聞樓梯響；轉做旅舍嘅方案，業界又反對，加上開放埋自由行，都冇話有人要瞓街，重點可話唔夠酒店房。&#13;<br> 好彩孫公落咗道旨在先，否則以房委會嗰班官，一見樓市好咗，就嗱嗱聲掟貨，又會打沉番個市嘞！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>