<html><header><meta charset="utf-8"><title>　　煲呔有品唔劈炮 - 李八方</title></header><body><h1>　　煲呔有品唔劈炮 - 李八方</h1><p>有現代賴布衣之稱嘅蘇民峰早前批猴年運程，特別提到屬猴嘅煲呔曾今年犯太歲，是非多，有可能劈炮唔撈。話時話，老董上場後，劈炮唔撈嘅人比比皆是。&#13;<br> 八方聽聞，煲呔對坊間呢類批算一笑置之，反正佢啱啱放低把掃把，目前冇乜作為，「做一日政務司掃一日街」，有嘢就畀心機做好佢，唔諗得咁遠。&#13;<br> 其實煲呔今年十月就足六十花甲，如果唔係推行咗問責制，佢老哥已經夠鐘退休，做咗幾十年公務員，官至政務司司長，都算最高，除咗未真正做過特首，署理都無數次啦，過癮亦過到足加上最近個大仔都娶埋老婆，煲呔大可叠埋心水等抱孫，安享晚年。&#13;<br> 所謂「人到無求」，既然都上晒岸，煲呔實在可以隨時起身唔撈，但係講到尾，半途而廢唔係煲呔嘅性格。&#13;<br> 冇事嘅，凡係經肥彭祝福過嘅，前有陳太，後有煲呔，個個都父慈子孝，天倫幸福，恨死啲土共咯。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>