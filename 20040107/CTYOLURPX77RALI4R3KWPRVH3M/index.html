<html><header><meta charset="utf-8"><title>一味窩輪：隨時調整Call輪候低買</title></header><body><h1>一味窩輪：隨時調整Call輪候低買</h1><p>美股隔晚好醒神，奈何中鋁（2600）批股影響氣氛，國企腳軟唔在講，連恒指升幅亦大為收窄，由最多升123點，到收市縮番得30點進帳，報13036。&#13;<br> 港股無論藍籌、國企還是紅籌，經過近日急升後均見超買，借批股消息嚟個健康調整，好應該。不過，藍籌調整幅度相信唔會大，估計恒指回兩三百點左右，又會彈過。&#13;<br> 已有Call輪在手者，不妨先計賺錢數，等個市調整，平啲至買番。雖然估個市調整，但Put輪不宜買，1則Put輪普遍不便宜，溢價隨時會縮，買中都未必好着數；2則𠵱家係牛市，逆市造淡往往事倍功半。&#13;<br> 想事半功倍，就要等恒指跌兩三百點，吼低買恒指Call，對象有9282、9237同9230。3件當中9230溢價最低，明年4月尾到期，溢價0.98%，槓桿率9.6倍。其餘兩件槓桿率大啲，代價係溢價高啲。<br> &#13;<br> <spanclass>玩輪必須認清風險 &#13;<br> 編輯轉來讀者來函，這位讀者乃退休人士，曾按本欄推介炒輪，賺了些錢，希望本欄繼續提供此類有爆炸性的窩輪。&#13;<br> 認股證是風險甚高之投機工具，說實話，並不適合退休人士，即使要玩，亦只宜雞仔注。炒輪贏錢非必然，輪晒變廢紙則屢見不鮮，讀者落場前，還請認清風險。&#13;<br> 章　盛</spanclass></p></body></html>