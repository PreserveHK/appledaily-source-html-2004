<html><header><meta charset="utf-8"><title>　　長毛私家誓詞凍過水 - 李八方</title></header><body><h1>　　長毛私家誓詞凍過水 - 李八方</h1><p>曾聲言唔擁護基本法嘅長毛，正度橋點樣喺宣誓就職時唔違反呢個承諾，諗緊加入效忠中國、香港人民嘅字眼，今日就會將具體措詞交畀立法會秘書處研究，如果秘書處接納就會以「私家誓詞」宣誓。&#13;<br> 不過律政司司長梁愛詩噚日一盆冷水淋落長毛度，詩姐話基本法已規定議員要按法律宣誓，唔應該因個人喜惡而增減字眼，佢重話如果六十個議員都自己搞新意，加加減減誓詞，議會就唔會有一體性，希望各議員尊重基本法同誓詞規定。&#13;<br> 另外，阿董特首呢幾日分批約見啲候任議員，惟獨「十點前特首」大班冇份，大班話本來約好上星期六見阿董，但佢去旅行改期，點知到𠵱家都未有新安排，而詹培忠金勞詹講明要同阿董單獨傾，阿董亦冇安排，「三大惡人」中阿董都見咗長毛咯，冇理由怕咗其餘兩個啩。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>