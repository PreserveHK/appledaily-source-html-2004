<html><header><meta charset="utf-8"><title>數碼影音：<br>卡片DC王者爭奪戰CasioS100全球最細</title></header><body><h1>數碼影音：<br>卡片DC王者爭奪戰CasioS100全球最細</h1><p>Casio當年推出Z30時，恍如平地一聲雷，差不多連續6個月不斷賣斷市，令其他品牌急速力谷旗下卡片DC，佼佼者莫如SONYT1，卡片機身＋2.5”超大芒，成功搶過Z30、Z40風頭。Casio為奪回卡片機王者地位，剛一口氣宣布推出5款EXILIM，超薄、大芒全部有齊，跟手整多部700萬像素機王，反擊之餘擺明要狙擊埋SONY部V3。&#13;<br>記者、攝影：徐影龍&#13;<br>ImageGirl：Carman（MusicGroup）</p><p>喺噚日個記者會度，Casio一口氣公布5款新DC，全部以輕巧高像素為賣點。除咗全球最細嘅卡片機外，重有首配2.5"大芒嘅型號，以及Casio首部700萬像素高階中價機，將最大用家市場一網打盡，氣勢一時無兩。今日就同大家詳細分析一下幾部機嘅特色。</p><p><spanclass><fontstyle>袖珍DC具光學變焦  &#13;<br> 為反擊SONYT系DC，Casio喺年頭已夥拍Murata，合力研製透明陶瓷鏡片（LUMICERA），好處係可將鏡頭組件進一步縮細多20%，兼且有更佳折射率（nd=2.08）及強度，令到具備光學變焦鏡頭嘅DC，體積愈玩愈細。&#13;<br> 剛公布嘅S100，就係Casio首部配有透明陶瓷鏡片嘅DC，因此機身得以大幅縮細，面積僅如一張信用卡大小，厚度亦只有16.7mm，唔單止係全球最細光學變焦DC，重拋離T1多4mm！S100麻雀雖小，五臟卻毫不含糊；320萬像素CCD，相片解像度最高可達2,048×1,536，沖曬5R大相都唔怕走樣，而鏡頭則具有2.8×光學變焦功能，淨睇呢兩點已經唔比同級機輸蝕，加埋2"大芒、ISO50及內置9.6MB記憶體，就算舊有S3用家都大有理由升級喇！&#13;<br> &#13;<br> <b> EX-S100Profile</b> &#13;<br> 感光元件：320萬像素CCD&#13;<br> 變焦：2.8×光學＋4×數碼&#13;<br> 快門：4至1/2,000秒&#13;<br> 記憶媒體：SD&#13;<br> 屏幕：2"&#13;<br> 體積：88×57×16.7mm&#13;<br> 重量：113g&#13;<br> EX-S100（$3,180）</fontstyle></spanclass></p><p><spanclass><fontstyle>700萬像素進階DC  &#13;<br> 全球廠商積極發展700萬像素級DC，SONY部V3未出已叫人引頸以待，就連Casio都唔執輸，推出旗下首部700萬像素級DC。&#13;<br> 雖然Casio本身欠缺開發高階DC嘅經驗，不過憑住上次P600嘅驚喜，新機P700令人更㖭信心。由外形到重量，P700跟舊型號P600近乎一樣，不過新機並非只提升像素值至700萬咁簡單，黑色金屬機身夠晒有型靚仔、另外全手動模式、可外接閃燈及ISO640等，都充滿專業機味道，而過往甚獲好評嘅60秒超長「B快門」都得以保留，畀用家玩長時間曝光之用，如拍攝流星雨、夜境時便大派用場。&#13;<br> 整體而言，P700具有同系2秒極速開機及0.01秒快門時滯，理應有力狙擊SONYV3，不過要彈係最低ISO由P600嘅50倒退到80、連拍由6張減少到5張、內置記憶體亦由9.7MB減至8.9MB等，幸好以上幾點尚算無傷大雅。&#13;<br> &#13;<br> <b> EX-P700Profile</b> &#13;<br> 感光元件：720萬像素CCD&#13;<br> 變焦：4×光學＋4×數碼&#13;<br> 快門：60至1/2,000秒&#13;<br> 記憶媒體：SD&#13;<br> 屏幕：2”&#13;<br> 體積：97.5×67.5×45.1mm&#13;<br> 重量：225g&#13;<br> EX-P700（$4,980）</fontstyle></spanclass></p><p><spanclass><fontstyle>Z系列一門雙傑  &#13;<br> SONYT1橫掃咁耐，除咗薄身同500萬像素外，最為食胡都係靠全球首部配2.5”超大芒，Casio要收復失地，大芒絕對係指定動作。卡片機Z系列一次過推出兩款新型號，包括Z50同Z55，前者由外形到規格跟舊型號Z40一模一樣，只係CCD提升到500萬像素，係咁意加個BussinessShot場境模式畀你，換湯唔換藥，欠缺升級意欲。後者Z55就威得多，假假地都配番個2.5”超大芒，加埋Z系列薄身特色，薄芒王當之無愧，筆者就寧願畀多四百蚊，買呢部大芒DCZ55好過喇，起碼一齊睇相都清楚啲嘛。&#13;<br> &#13;<br> <b> EX-Z50/Z55Profile</b> &#13;<br> 型號：Z50?Z55	&#13;<br> 感光元件：500萬像素CCD&#13;<br> 變焦：3×光學＋4×數碼&#13;<br> 快門：4至1/2,000秒&#13;<br> 記憶媒體：SD&#13;<br> 屏幕：2"?2.5"&#13;<br> 體積：87×57×22.4mm&#13;<br> 87×58×22.5mm&#13;<br> 重量：121g?130g&#13;<br> EX-Z50（$3,580）EX-Z55（$3,980）</fontstyle></spanclass></p><p><spanclass><fontstyle>600萬像素無間錄  &#13;<br> 700萬、800萬像素個個打崩頭，Casio就悄悄地，將入門機提升至600萬像素。QV系列一向唔玩薄身設計，較似傳統儍瓜相機，而新型號QV-R61除配備600萬像素CCD外，重特別加入無間錄功能，拍攝動畫影到爆卡為止，比舊型號R51更好玩。&#13;<br> 較特別係自動轉換微距功能，就算影影吓相，愈攞愈近，都識得幫你轉Macro，唔使手忙腳亂搵Macro掣，而且內置23種場景模式夠晒豐富，幫你Set好晒Config，就算新仔㩒吓個掣，都影到滿意靚相。R61開價$2,980，重平過一再跌價嘅SONYT1，啱晒鍾意曬大相嘅玩家。&#13;<br> &#13;<br> <b> QV-R61Profile</b> &#13;<br> 感光元件：600萬像素CCD&#13;<br> 變焦：3×光學＋4×數碼&#13;<br> 快門：4至1/2,000秒&#13;<br> 記憶媒體：SD　屏幕：2"&#13;<br> 體積：88×60×33mm&#13;<br> 重量：168g&#13;<br> QV-R61（$2,980）</fontstyle></spanclass></p><p><br> &#13;<br> 捷成洋行&#13;<br> 查詢電話：29262320</p></body></html>