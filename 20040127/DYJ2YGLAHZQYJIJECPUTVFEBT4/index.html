<html><header><meta charset="utf-8"><title>飛走天線同外芒TopluxAG280瘦身登場</title></header><body><h1>飛走天線同外芒TopluxAG280瘦身登場</h1><p>當日挾着「首部」到港26萬色彩芒手機的韓國Toplux，今日推出之後繼機AG280，已有水貨現身，與之前嘅CG260感覺截然不同；天線、外芒統統冇晒，換上更輕身及閃燈外殼，最緊要就係26萬色彩芒同30萬影相鏡頭依舊存在！&#13;<br>&#13;<br>記者、攝影：劉耀祥　ImageGirl：Echo</p><p><b> PROFILE</b> &#13;<br> 制式：GSM900/1800雙頻&#13;<br> 屏幕：26萬色/176×220/TFT&#13;<br> 鏡頭：30萬像素&#13;<br> 功能：GPRS、WAP、40和弦、MMS&#13;<br> 備用時間：約108小時&#13;<br> 通話時間：約7小時&#13;<br> 體積：85×43.6×21mm&#13;<br> 重量：88g&#13;<br> &#13;<br> 論外形，AG280與前作CG260相比顯得十分硬朗，若非從型號上睇，重以為係一部全新系列機種。之不過喺今時今日，作為影相摺機，未有外芒的確令人有點奇怪，但係Toplux亦相當鬼馬，兩條銀邊驟眼睇似鏡面，其實在鏡面之下，藏有走馬燈式LED，來電時就會紅、藍、綠輪住閃，可以算係外芒嘅補償。AG280天線改為內藏式，就好似三菱M720，有條「脷」喺機頂伸出嚟咁，袋落褲袋就唔會頂住。可能冇咗個外芒嘅關係，所以重量亦只有88g，拎上手已經明顯比CG260輕得多。</p><p><spanclass><fontstyle>影相睇相更快更靚  &#13;<br> 雖然爭咗個外芒玩自拍就冇咁方便，不過AG280的攝影三寶一樣有齊，即係鏡頭、閃燈、自拍鏡，與CG260一樣設於機面。而鏡頭像素與CG260同樣為30萬，操作時預覽畫面快而準，26萬色芒顯示相片感覺上比CG260更為優勝，不論人物質感、畫面光暗，以及整體清晰度都有大幅改善，而閃光燈亦只係聊勝於無，喺卡拉OK呢類「暗黑場所」或會有用。而有關相機的玩意亦都算幾齊全，如10多款搞鬼相框、6或9張連拍，以及專為來電顯示而設的細相。</fontstyle></spanclass></p><p><spanclass><fontstyle>磁石型仔免提裝置  &#13;<br> 既然有個26萬色彩芒，聲效方面亦唔失禮，40和弦「聲大夾清」，開到盡都唔拆，加上喇叭位於機面，聲量就算放喺手袋都聽到。而且跟機有傳送Cable及軟件，用家可以從電腦自製圖片及和弦，雖然傳輸線只係Serial插頭，不過點都好過自己再畀錢買。AG280與CG260同級數，而且重少個外芒，不過價錢就認真「浪」，開價$4,380比行貨CG260重高。可能見呢期市道好，加上大家新年利是錢未使晒，又好耐冇炒機，難得有勁機到，梗係要炒炒佢。&#13;<br> &#13;<br> 查詢：23988884（TONE）</fontstyle></spanclass></p></body></html>