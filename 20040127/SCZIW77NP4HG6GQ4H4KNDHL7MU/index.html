<html><header><meta charset="utf-8"><title>　　陳鑑林外父要見阿董 - 李八方</title></header><body><h1>　　陳鑑林外父要見阿董 - 李八方</h1><p>民建聯陳鑑林住喺群山環抱嘅沙田坳十二芴，鄰近飛鵝山，風涼水冷，八方噚日同成班行家去拜年，個個凍到騰騰震。條村只有百幾人住，人影都唔多個，陳鑑林話貪嗰度空氣好，但原來係想同外父親近啲。&#13;<br> 陳鑑林嘅老婆同外父分別係條村嘅原居民代表同居民代表，噚日佢外父見陳鑑林屋企咁熱鬧，就走入去同成班行家傾偈，佢話覺得女婿平時問阿董嘅問題唔夠尖銳，最好下次見阿董時帶埋佢去。&#13;<br> 外父大人係客家人，本身做建築，佢住緊嘅三層屋就係七六年時合仔女力量所起，只係花咗三萬幾蚊。呢位七十九歲嘅伯伯重笑住話，當年追佢個女嘅男仔都有幫手，陳鑑林都唔例外。&#13;<br> 八方又問陳鑑林點識佢老婆，佢扭扭擰擰咁話係朋友介紹，即刻俾外父笑佢守舊，外父重即席示範唱山歌追女仔㖭。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>