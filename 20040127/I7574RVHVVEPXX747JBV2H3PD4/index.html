<html><header><meta charset="utf-8"><title>　　未冚牌先投降　煲呔又將遭架空 - 李八方</title></header><body><h1>　　未冚牌先投降　煲呔又將遭架空 - 李八方</h1><p>二○○七普選問題，經口水蕭落香港搞局挑釁，搞到一片混亂。「三小護法」鄔維庸、譚惠珠、陳弘毅，先後跳出表態，係人係鬼，俾口水蕭啲口水一噴，其面目再次大暴露。<br> &#13;<br> <spanclass>陳弘毅舊橋冇新意 &#13;<br> 繼鄔譚一對男女，相繼侮辱港人之後，又輪到港大法律系頭人陳弘毅獻計。佢建議成立一個「中央及特區政府聯合專責小組」，一齊來諮詢吓政制改革嘅問題，橫掂中方有最後決定權，因此一定要「中央」參與。&#13;<br> 呢頭廢董經已委任咗曾蔭權做政制發展專責委員會主席，嗰頭陳弘毅又話另外成立一個「中特聯合小組」，加埋佢自己所屬嘅「基本法委員會」，又試架床叠屋，烏煙瘴氣。&#13;<br> 由此可見，無論大陸定係香港，最鍾意久唔久就話要「精簡機構」，但呢頭「精簡」未完，嗰頭又繼續膨脹，「瘦身」未成，又再增肥，總之就係要派餅仔、分權力、增加名銜，口水多多，各據山頭，相互消耗，你唔信我，我又暗防你，最後一事無成，呢啲就係台灣作家柏楊所講嘅「醬缸」社會嘅特色，俾人睇小，自有道理。&#13;<br> 如果照陳弘毅咁講，咁煲呔曾即時又遭到架空，若然又加多陳弘毅所講嘅山頭，再加埋唔知重會唔會成立嘅「圓桌會議」，又盞搞到一犬吠影、百犬吠聲，到時又要胡溫喺中南海親自出馬（或者係老江本人都唔定，視乎佢班人內鬥邊個佔上風）扑槌，阿爺一言堂一聲怒喝，本來一片喧嘩，到時又試齊齊收聲。</spanclass></p><p>呢種現象，自從所謂基本法起草以來，已經循環出現。陳弘毅呢條橋，又有乜嘢新意？中特聯合小組，到時咪又係土共幫嘅邵善波做召集人、鄔維庸做秘書長、譚惠珠做副組長，而組長就係蕭蔚雲，名譽組長就係唐家璇？而陳弘毅自己又擔任乜嘢角色？&#13;<br> 𠵱家係胡溫對香港，要貫徹「以民為本」，聽取民意，唔係香港未反映意願已投降，中英聯合聲明及基本法都講到明：中央人民政府，只係負責香港嘅國防及外交，香港政制發展，不屬國防，亦不屬外交，毋須中央人民政府操勞。&#13;<br> 口水蕭大喝「香港政制發展，中央就是要管到底」，已經違反咗中英聯合聲明及基本法嘅條文及精神，根本就係打茅波。<br> &#13;<br> <spanclass>香港人要堅持原則 &#13;<br> 廢董龜縮，鄔譚信口雌黃，陳弘毅又何嘗會有勇氣挺身而出，指出呢一條「港人治港、高度自治」嘅最基本原則？香港人要堅持原則，亦不容鄔譚之流上位混吉，如果主動冚牌，未賭先輸，一國兩制，就一定得個桔！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>