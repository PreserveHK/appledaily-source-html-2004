<html><header><meta charset="utf-8"><title>　　一人分飾兩角 - 李八方</title></header><body><h1>　　一人分飾兩角 - 李八方</h1><p>四五行動成員長毛梁國雄高呼「董建華下台」、抬住棺材去示威請願大家見得多，佢成日着住嗰件印有南美革命先鋒切古華拉（本報譯作哲古華拉）嘅T恤，更加係佢嘅標記。本周三開始，長毛會粉墨登場，演出五場《或者長毛，或者切．古華拉》舞台劇，扮演自己之外，重會飾演佢一直敬仰嘅切古華拉。&#13;<br> 從來冇演出舞台劇經驗嘅長毛話，今次參與演出係抱住誠惶誠恐嘅心態，為咗演出，佢上個月重同十位製作人員去咗阿根廷、玻利維亞同古巴等國家，感受切古華拉當年所到過嘅地方。講到飾演自己敬仰革命領袖嘅感受，長毛好謙虛咁話，覺得自己成日着住印有切古華拉嘅T恤，自己就有責任將偶像嘅事迹介紹畀其他人知道。但聽聞個劇目前去飛情況麻麻，又睇吓長毛可唔可以繼區選後，再創票房奇迹？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>