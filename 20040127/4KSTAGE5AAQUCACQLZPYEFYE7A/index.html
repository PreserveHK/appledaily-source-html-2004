<html><header><meta charset="utf-8"><title>　　梁智仁太座半島學廚 - 李八方</title></header><body><h1>　　梁智仁太座半島學廚 - 李八方</h1><p>俗語話：「每一個成功男人嘅背後，都有一個無怨無悔、默默支持佢嘅女人」，對於向來出名嘴刁嘅公大校長梁智仁嚟講，日日食住梁太做嘅愛心三文治，肯定感受到太太嘅綿綿愛意。&#13;<br> 不過，梁教授初時發現預先整好嘅三文治，到晏晝食時變到「淋」晒；於是梁教授諗到將麵包皮同餡料分開，食嘅時候先至放埋一齊，可見佢真係食得好講究。至於餡料係乜，佢話都係普通嘅生菜同火腿。&#13;<br> 梁教授噚日喺辦公室同傳媒新年聚會，佢話太太好認真學煮嘢食，有時甚至會走入半島酒店嘅廚房（當然事先獲得酒店批准），跟大廚學煮嘢食，屋企有幾個書櫃都放咗烹飪書。&#13;<br> 八方噚日見到梁教授嘅校長室，確係好特別，其中一面牆掛滿近三十張裱起咗嘅沙紙，重有佢以前做骨科教授時病人送嘅一對掛聯，寫住「智德超群功同良相　仁心濟世澤及蒼生」，重有佢嗰一張有護脊功能嘅座椅，唔通佢仍然係「醫醫」不捨？&#13;<br> （圖〉公大校長梁智仁本身係骨科醫生，所以佢好注重腰骨健康，坐嘅校長櫈特別有護脊功能。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>