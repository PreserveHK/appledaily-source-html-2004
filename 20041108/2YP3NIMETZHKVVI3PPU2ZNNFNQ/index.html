<html><header><meta charset="utf-8"><title>飲食人誌：泰皇大廚創意菜矜貴魚翅鋪青口</title></header><body><h1>飲食人誌：泰皇大廚創意菜矜貴魚翅鋪青口</h1><p>尖東新食肆，恍如雨後春笋，紛紛趕着在東鐵尖東站運作後開業。新泰菜館湄嵐，由3位家族3代都為泰皇當廚的廚師主理，在一般的泰式食物以外，設計了多款創意菜式。喜嘗新食味的，必要試一試。&#13;<br>&#13;<br>記者：李淑芬&#13;<br>攝影：林栢鈞</p><p><spanclass><fontstyle>九世愛甜愛咖喱  &#13;<br> 3位主廚輝哥和2位表兄弟阿John及阿潘都曾為泰皇做廚，輝哥謙虛的說：「泰皇有好多廚師！不論係五世或九世，都喜歡食不同類型咖喱、沙律、甜品，都係好常見同簡單嘅食物。」曾為泰皇做廚，食味應該夠晒正宗，加上在皇室見慣世面，也「諗頭」多多，所以揭開餐牌，發現近百款食物盡現眼前，可說應有盡有。&#13;<br> &#13;<br> <spanclass><fontstyle>3表兄弟拍住上  &#13;<br> 3位表兄弟拍住上，他們打從13歲時便一起在泰國學廚，在煮法技巧與口味均十分合拍，輝哥在行做咖喱蟹、明爐魚，阿John尤其拿手煲翅、燒雞，阿潘煮咖喱就特別在行。在同一廚房，可謂各展所長。聽他們一輪「嘰喱咕嚕」，內容雖不明白，但已感到默契互通。&#13;<br> 在眾多菜式中，老闆首推新鮮做的南瓜布甸，布甸的奶香夠濃，與南瓜同吃，更顯南瓜的香甜；但由於製作費時，每晚限量供應。青口作沙律就平凡得很，但在青口上鋪上四両排翅，做出魚翅青口沙律，淋上泰式酸甜醬汁，便變成香口又矜貴的前菜。&#13;<br> &#13;<br> <spanclass><fontstyle>肥媽推介咖喱蟹  &#13;<br> 訪問途中，碰巧肥媽、陳欣健與友人前來進餐，點了咖喱蟹、泰式濕炒牛河及通菜，陳欣健說：「幾好吖，蟹啦菜啦都新鮮；炒牛河加大了粉的份量，啱番香港人口味；咖喱汁就味道豐富。」肥媽說：「炒通菜的汁夠味，但菜不入味，洗菜後應揸揸水，菜才不會淡口；牛河的芡太厚，與現在成個潮流不對應，芡薄啲，爽口啲就好嘞；最好的是咖喱蟹，咖喱汁加了蛋，夠香夠滑。」似乎咖喱蟹是必試之選了。</fontstyle></spanclass></fontstyle></spanclass></fontstyle></spanclass></p><p><b> 湄嵐餐廳（21511666）</b> &#13;<br> 地址：尖沙嘴麼地道66號尖沙嘴中心地下80-85號&#13;<br> 營業時間：10:00am-4:30am，酒吧營業至6:00am。&#13;<br> 座位：150個&#13;<br> 交通：尖沙嘴地鐵站A2出口&#13;<br> 註：有音響設備，方便客人唱卡拉OK及食客包場時使用。</p></body></html>