<html><header><meta charset="utf-8"><title>　　老董最後一刻𠱁掂發叔 - 李八方</title></header><body><h1>　　老董最後一刻𠱁掂發叔 - 李八方</h1><p>新一屆新界鄉議局就職禮噚日舉行，特首董建華帶同多位高官畀面出席，包括孫明揚同何志平等，中聯辦主任高祀仁及多位政黨重量級人馬，如曾鈺成同周梁淑怡等都有現身。&#13;<br> 八方記得鄉議局主席劉皇發最近唔多妥政府，講到政府推行新嘅申建丁屋程序，要原居民提族譜證明先可以起丁屋，更加㷫到要上街遊行，原來噚日差啲就發生不愉快場面，好在阿董最後一刻𠱁掂發叔。&#13;<br> 話說發叔噚日嘅演詞，對特區政府畀足面，係咁讚阿董奉公克己，又話有關新界鄉村嘅民生問題，政府部門從善如流，但發叔事後話，佢份講稿本來唔係咁寫，改咗幾次。&#13;<br> 原來前日，即係就職禮前一日，孫明揚同地政總署署長劉勵超同發叔開會，作出唔少讓步，包括同意暫時凍結興建丁屋新程序，發叔條氣先順番。&#13;<br> 發叔佢哋始終容易𠱁啲，班立法會議員就難搞得多，老董星期四去立法會答問大會，可謂醜婦終要見家翁，呢六十名家翁認真唔易湊。&#13;<br> （圖）阿董同劉皇發（左）一齊出席新一屆嘅新界鄉議局就職禮。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>