<html><header><meta charset="utf-8"><title>　　杜葉錫恩話要監管傳媒？ - 李八方</title></header><body><h1>　　杜葉錫恩話要監管傳媒？ - 李八方</h1><p>殖民地時代嘅民意代表杜葉錫恩退隱多年，但並非閉目養神，上星期六下午有個較杜太後生少少嘅過氣政客，見到杜太同一名左報高層喺銅鑼灣禮頓中心一間餐廳撐枱腳，當日間餐廳好靜局，是以兩人談話內容盡入該過氣政客耳中。&#13;<br> 據說有人談話時提出，要發動輿論探討現時傳媒生態，甚至要研究吓係咪需要立法監管傳媒，唔好令香港傳媒肆無忌憚咁批評老董、高官同北京，該過氣政客愈聽愈心寒，咁咪隨時要喺香港搞場文化大革命！&#13;<br> 八方聽到上述講法姑妄聽之，致電杜太求證，佢承認有同左報人士見面，但否認傾過監管傳媒問題，佢只係講出自己意見，就係本地英文報章唔夠中立，好多篇幅內容反政府，至於中文報章內容，杜太話已經好多年無留意，「相信大部份立場都好清晰。」&#13;<br> 親北京人士與民主派就政改問題埋身肉搏，左派盛傳阿爺最新指令係要將戰線伸延至傳媒，早前多名傳媒機構頭頭被邀到深圳聽喬曉陽講話只係序幕，睇嚟正場戲快將上演。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>