<html><header><meta charset="utf-8"><title>　　鄭大班錄音變羅生門 - 李八方</title></header><body><h1>　　鄭大班錄音變羅生門 - 李八方</h1><p>鄭大班封咪，臨走前喺電台播咗一段好感性嘅錄音，慨歎世風日下，人心不古，重話「身邊朋友紛紛變節，賣身嘅賣身，投靠嘅投靠」，於是就出咗呢單羅生門事件，究竟大班係指邊個？&#13;<br> 第一個李鵬飛版本就話變節者係當奴曾蔭權，搞到政務司司長辦公室要出聲明反駁。八方估李人大講得出，一定收到料，不過，大班為存厚道，的確冇指名道姓，自己唔帶眼識人，都好醜㗎。&#13;<br> 第二個就係林旭華版本，話已經到咗倫敦嘅大班來電，話所指嘅唔係當奴，而係啲學者以及同佢共事過嘅傳媒朋友，叫大家唔好誤會。&#13;<br> 講兩講，有人話大班講緊對手周融，但係周融又話大班只有兩個老友，一個係當奴，一個係媽田，咁大班冇理由話被中方謾罵為「漢奸」嘅媽田，又啱喎。咁飛哥又話噚日收到大班短訊，多謝佢幫手，唔知包唔包括多謝佢踢爆埋當奴個名。&#13;<br> 所有是是非非由大班而起，佢有一日一定會返港，到時咪真相大白囉。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>