<html><header><meta charset="utf-8"><title>一味窩輪：博國企再升短炒9363</title></header><body><h1>一味窩輪：博國企再升短炒9363</h1><p>國企股彈番上去，升幅4.5%。啲中企窩輪自然大變化，升嗰批當然係Call輪，龍虎榜上10隻威水輪，有5件係Call輪，升幅最少嗰件都有50%，最勁嗰件100%，全部都係高溢價、高槓桿率。&#13;<br> 如果睇好國企繼續去，升幅最大嗰5件（9419、9478、9459、9442、9364）最好避開，應該揀9363，隻輪下月底夠鐘，輪價20仙，溢價4.7%，槓桿率9.3倍。溢價唔算平，不過其他同類輪溢價重厲害。4.7%溢價，喺國企大波動環境中，唔算得乜，國企指數一日半日之間，隨時都有呢個幅度嘅變化。&#13;<br> 恒指升147點，大藍籌又有睇頭。估計超人嗰系股份，有機會成為動力股，相關Call輪，可以搵啲嚟短炒。&#13;<br> <br> <spanclass>炒9074要速戰速決 &#13;<br> 長實Call輪揀9074，呢件已屆末日，下月初夠鐘，本來末日輪應該咪搞，不過9074輪價28.5仙，勝在溢價得1%，槓桿率有21.1倍，會跟貼正股，好爆炸，當然正股若然唔對辦，殺傷力亦足以令人重傷。因為期短，炒9074至緊要速戰速決。玩長期輪，揀9973，11月到期，輪價52仙，溢價9.5%，槓桿率11.6倍。&#13;<br> 和黃Call輪短期啲揀9058，7月初到期，輪價15.2仙，溢價6.6%，槓桿率34.9倍。長期嘅揀9813，12月到期，輪價23.1仙，溢價6.9%，槓桿率9.4倍。&#13;<br> 章盛</spanclass></p></body></html>