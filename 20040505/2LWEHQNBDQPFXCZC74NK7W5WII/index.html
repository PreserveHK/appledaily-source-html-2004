<html><header><meta charset="utf-8"><title>　　星光大道民主女神像有六四feel - 李八方</title></header><body><h1>　　星光大道民主女神像有六四feel - 李八方</h1><p>星光大道新開張，變咗災星大道，俾啲祖國自由行富豪團，踐踏抹黑，肆意破壞，喺啲大明星手印上面捽腳，捽出幾斤老泥，又有啲遊客喺五十年代夏夢嘅手印上面，黐香口膠！&#13;<br> 由煲呔曾所率領嘅都市清潔小組，本來早已立例，重罰垃圾蟲，當街捽腳趾罰幾多就唔知，但亂𦧲香口膠、掟垃圾，位位罰千五。特區政府又猛嗌開源，法例在前，若果食環署職員有效執法，日日派駐重兵去星光大道掃蕩自由行祖國垃圾蟲，呢個黃金周，為庫房帶來收入，冇一兩億都有七八千萬！&#13;<br> 點解食環署又話嚴打垃圾蟲，喺星光大道全無動靜？唔通愛祖國，連帶愛埋祖國嘅垃圾蟲，怕咗班大陸大豪客？又話前線人員唔理係咪祖國同胞，一定會執法鐵面無私？&#13;<br> 咪俾八方批中，不出半年，星光大道嘅所謂明星大手印，遲早會俾班自由行挖掘掀起，塞入行李包，運返大陸。為咗防範呢一招，民政事務局係咪應該未雨綢繆定先，連夜換過晒啲手印，將啲假嘅鋪上去，通街叫阿豬阿狗姨媽姑姐㩒定啲手印先，話係張國榮、謝霆鋒、容祖兒對手，任佢挖任佢偷，咁就可以保護文物，免致連累到有朝一日，連價值連城嘅成龍大哥嘅手印，都俾人偷運上去山西，用嚟做咗茅廁嘅踏板。&#13;<br> </p><p><spanclass>變顛覆基地大道 &#13;<br> 不過，星光大道最大鑊嘅，都未係手印蒙污。唔知大家有冇發覺，嗰個電影金像獎嘅女像，長髮飄飄，捧住個水晶球好似揸住個火炬咁，同八九民運嗰座民主女神有九分相似？&#13;<br> 整整吓，一傳十十傳百，星光大道隨時變咗民主女神大道，搞到啲自由行同胞學識喺個金像女神座下放花圈，話紀念六四死難者，咁特區政府又該當何罪？呢個女人像，係邊個決定擺放喺處？懷有乜嘢居心？星光大道可能變顛覆基地大道，八方認為一定要追查問責！&#13;<br> 喺真相水落石出之前，今年六四燭光會，因為人數多，支聯會可否考慮兵分兩路，方便吓住九龍嘅居民，除咗喺維園，不如申請租用埋星光大道，向金像獎民主女神舉行拜祭儀式，分散吓啲人群？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>