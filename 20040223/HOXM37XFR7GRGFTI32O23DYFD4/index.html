<html><header><meta charset="utf-8"><title>VK530又平又細勁冧女</title></header><body><h1>VK530又平又細勁冧女</h1><p>向來持「細」凌人嘅VKMobile，令一眾女士們的確又愛又恨，愛！是愛它的嬌小玲瓏；恨！是恨它兩個月未夠，又有新機出，換機換到窮也。冇錯！VKMobile推出VK500三個月未過，又再宣布推出VK530，同樣具備30萬像素鏡頭、40和弦之外，今次更內外芒都用上6萬5色，玩埋外芒自拍更開心，各位女士又有大條理由換機了！&#13;<br>&#13;<br>記者：劉耀祥　攝影：陳偉強　&#13;<br>ImageGirl：Wendy</p><p><spanclass><fontstyle>Profile  &#13;<br> 制式：GSM900/1800雙頻&#13;<br> 顯示器：&#13;<br> 外：6萬5色/96×64像素&#13;<br> 內：6萬5色/128×143像素&#13;<br> 通話時間：180分鐘&#13;<br> 備用時間：100?50小時&#13;<br> 功能：WAP、40和弦、GPRS、MMS&#13;<br> 鏡頭：30萬像素&#13;<br> 體積：76×44×19mm&#13;<br> 重量：75g</fontstyle></spanclass></p><p><spanclass><fontstyle>圓滑機身　夠女人味  &#13;<br> 相比前作VK500，今次VK530的女人味更加濃烈，彎曲的機面線條似乎更為適合女性用家，而體積與VK500都不相伯仲，拎上手都係一貫VKMobile風格──細細部。機身只有75g重，就算細細個手袋都擺得落；而且VK530在外芒上加上七色閃燈，不論待機或者來電時都會閃一餐，感覺比VK500佻皮得多。&#13;<br> 不過VK530現時只得一隻紅色供應，選擇就較為少。除咗外形改動外，內部亦有變動，就係鍵盤比VK500大得多，手感亦都相當好，要彈嘅就係上方Clear掣幾細個，可能設計畀女性用家，所以唔使太大個。</fontstyle></spanclass></p><p><spanclass><fontstyle>雙6萬5色彩芒玩自拍  &#13;<br> 上次VK500加裝30萬像素鏡頭，令到超細手機都可以一嘗影相滋味，最開心就係加咗鏡頭之後，機身依然保持咁細，所以今次VK530喺影相方面就玩得更加多元化，首先特別將外芒都用上6萬5色，可以玩Wallpaper之餘，唔使打開機就可以影相，只要按機側上掣就可以直接開啟影相功能，用外芒玩自拍就更加方便。不過想多啲嘢玩，始終都係要打開部機，因為用內芒影相就可以用埋10款相框及拍埋短片，雖然VK530內芒只採用6萬5色STN芒，不過質素都拍得住TFT質素，只係色素顯示上稍為不及，清晰及光度都可以接受。</fontstyle></spanclass></p><p><br> &#13;<br> <spanclass><fontstyle>40和弦播流行曲  &#13;<br> 現時新出手機除咗要鬥芒靚，聲效都係一個重要環節，而VK530內置40和弦聲效，VKMobile方面亦非常細心，已經於機內裝有不少流行曲，例如「IBelieve」、「花花宇宙」及「他一定很愛你」，若果嫌啲歌太舊，用家亦一樣可以自己郁手，隨機會有傳輸線附送，支援Midi格式歌曲檔案，隨時都可以入歌仔。&#13;<br> 前作VK500走高檔路線，初推出時索價3千幾蚊，不過今次VK530就「平」易近人得多，預計售價都只係約$2,500，估計今個星期大家就可以喺街見到。</fontstyle></spanclass></p><p><br> &#13;<br> <spanclass><fontstyle>同場加映  &#13;<br> &#13;<br> <spanclass><fontstyle>閃「石」王VK520  &#13;<br> 除咗VK530之外，同場重有部VK520，功能與VK530一模一樣，不過機面就擺明瞄準鍾意鑽石嘅女性用家，機面彩芒以數十粒「石」圍住，平時睇已經夠閃夠搶眼，一開機就更加搶，皆因「石」下藏有七色閃燈，無論開機或者來電時就猛閃，加埋全知賢Wallpaper，直頭拍得住首飾店個飾櫃。</fontstyle></spanclass></fontstyle></spanclass></p><p><br> &#13;<br> 售價：$2,780&#13;<br> 查詢：23988884（手電工作室）</p></body></html>