<html><header><meta charset="utf-8"><title>　　長毛演出問責願意落台 - 李八方</title></header><body><h1>　　長毛演出問責願意落台 - 李八方</h1><p>長毛梁國雄猴年出世，今年一定係「長毛年」，佢一向都鍾意大鬧天宮，最新搞作係粉墨登場，初七起會參演一齣有關佢偶像哲古華拉生平嘅話劇，早前佢專誠同其他演員及製作人員飛去古巴，追訪革命家哲古華拉嘅事迹。&#13;<br> 長毛話此行感觸良多，特別係去到哲古華拉墓地時，直頭想喊，目睹古巴人民生活水準惡劣，更加傷感，佢話有興趣睇佢做戲嘅朋友可以買飛捧場，重懶幽默咁講：「如果我做得唔好，可以叫我落台，我願意落台。」點解古巴咁窮？咪因為有個哲古華拉嘅共黨兄弟卡斯特羅囉。&#13;<br> 南美之行令長毛今年錯過抗議老董發表施政報告嘅機會，噚日佢本來打算趁老董傍晚行花市時去維園「贈興」，點知老董今年下午兩點幾已經蒲頭，長毛瞓到日上三竿先起身，就冇得當面問候老董「拜早年」嘞。&#13;<br> （圖〉長毛演繹以偶像哲古華拉生平為題材嘅話劇，初七起有得睇。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>