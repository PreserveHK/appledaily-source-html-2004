<html><header><meta charset="utf-8"><title>　　唐唐願猴年全民就業 - 李八方</title></header><body><h1>　　唐唐願猴年全民就業 - 李八方</h1><p>猴子象徵機靈，八方都希望香港嘅經濟乘勝追擊，樓股齊升至合理水平。猴年勢頭咁好，財政司司長唐英年就最高興，人哋話佢腳頭好，真係唔誇張。唐司長恭祝香港今年「百業興旺、全民就業」。八個大字，說盡港人最大心願。&#13;<br> 由於唐唐忙於做上任後第一份預算案，所以冇計劃外出，新年會留喺屋企度歲，唐媽媽梗係最開心。唐司長嘅新聞秘書羅志康話，雖然財爺官邸二樓嘅房間未做好，但係樓下客廳已經OK，可以招呼人客，所以司長特別喺年初二早上回官邸，同啲記者行家春茗茶敍，落實佢早前嘅承諾。&#13;<br> 今年預算案諮詢搞搞新意思，開咗個網址畀市民發表意見。羅秘書話，初步反應唔錯，已經收到百幾個email，多數係個人身份，唔少好有條理，水準甚高。趁財爺未正式開筆，各市民如有高見，可email到<ahref>budget@fstb.gov.hk 。&#13;<br> （圖〉唐唐：歡迎嚟我新居拜年！設計對白&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></ahref></p></body></html>