<html><header><meta charset="utf-8"><title>最有錢大學 - 左丁山</title></header><body><h1>最有錢大學 - 左丁山</h1><p>曹仁超喺《投資者日記》（二月二日）講到哈佛大學嘅EndowmentFund投資表現出色，十年來嘅每年平均增長率高達十四點七巴仙，但仍然只係第二名啫，第一名係耶魯大學，增長率係十六巴仙。哈佛嘅基金有百幾億美元，咁講法，即係一年賺到十五、六億美元，已經多過晒香港八間大學嘅總經費，重未計哈佛收取嘅學費、研究費、專利費、培訓費……唔怪得哈佛咁巴閉。講卓越、講國際一流，冇錢就冇資格講，馮國經做港大校董會主席，話希望港大成為世界頭二十五名，真係講多幾次都只係希望。&#13;<br> 《經濟學人》一篇文章講英國大學，慨歎牛津劍橋嘅基金加埋只得四十億鎊，所有其他英國大學加埋只得十七億鎊，全英國大學得五十七億鎊基金，一間哈佛已經多過佢哋加埋晒，所以《經濟學人》話美國大學「冇得揮」，只會將歐洲英國越拋越遠。香港年年「咳筆值」，更加難以打世界波。&#13;<br> 曹仁超又講到哈佛大量投資木材，共動用二十億美元，係美國木材最大投資者之一。點解對木材投資咁大？據基金李講，美國有一派說法，話木材係股市嘅最佳對沖工具，過往經驗係「標普五百指數」升，木材就跌；指數跌，木材就升。今年有一位美國專家睇淡股市，就叫人買木材Reits。哈佛投資額龐大，當然要hedge。經基金李指點，左丁山又明白多啲，至於木材走勢點解與股市背馳，要再研究。</p></body></html>