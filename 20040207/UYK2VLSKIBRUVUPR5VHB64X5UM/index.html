<html><header><meta charset="utf-8"><title>袁仁祥：日圓高企原宿寧靜</title></header><body><h1>袁仁祥：日圓高企原宿寧靜</h1><p>水貨大亨袁仁祥剛從東京返港。佢話最近日圓高企，少咗香港人去日本，原宿街頭顯得特別寧靜同舒服，去排隊都唔使講廣東話「應酬」，可以乘機唞一唞。佢形容去南青山經過表參道時，邊行邊扯水貨煙，重哼埋首《一起走過的日子》，百感交集；喺香港絕對搵唔番呢個Feel。走水貨走到好似佢咁浪漫，不愧係水貨大亨。講番香港啲生意，袁仁祥表示呢輪非常忙碌，做到死咁滯。原因並非自由行或農曆年旺季，只因為同一時間銀行突然發新鈔，搞到唔少零售店東主頭暈暈。&#13;<br>祥哥話：「𠵱家啲新銀紙，張張都好似玩具咁，張一百蚊紙我重以為係東歐紙幣，而且宣傳又不足，好多時我哋收到客人錢先知有新銀紙出。所以𠵱家好容易被人混水摸魚，我哋都要好小心。好彩我班前線員工（收銀），佢哋經驗豐富，𠵱家全靠手感，捽張銀紙嚟辨別真假。基本上，部紫外燈機已經唔使點用，銀行同政府又唔教，我哋點知張新銀紙喺紫外光下有乜特徵？有關當局最好做多啲宣傳喇。」</p><p>主持人：大食Jack&#13;<br> 八卦熱報：<ahref>tai_sick_jack@yahoo.com.hk </ahref></p></body></html>