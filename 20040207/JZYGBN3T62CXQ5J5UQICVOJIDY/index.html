<html><header><meta charset="utf-8"><title>一味窩輪：恆指Put9132升得離奇</title></header><body><h1>一味窩輪：恆指Put9132升得離奇</h1><p>前日大市重係冇厘神氣，點知昨日忽然有料到，恒指大升278點，淡友慘遭伏擊。滙豐（005）是日發威，彈跳5格，收122元，啱啱推介滙豐Call輪9148、9156同9274，升幅有1成6至兩成，數據仍靚，不妨揸多陣。&#13;<br> 淡友雖中伏，但唔係逢淡嘢都跌。有件恒指Put輪9132，是日唔止冇跌，重要飛升60%，做埋升輪榜1哥㖭。&#13;<br> 9132升得實在離奇古怪，呢件係恒指標準Put輪，3月30日到期，剩餘日子不多，溢價去到17.8%，槓桿率252倍其實得個睇字。望吓行使價，原來係11000點，要恒指喺唔夠兩個月跌足2300點，9132先至開始有價值，你話機會有幾大？&#13;<br> 9132現價1.6仙，睇怕好快變番1仙，到尾9成9渣都冇。博大市下跌玩恒指Put輪，冇話唔得，但唔係玩呢件。<br> &#13;<br> <spanclass>9282數據唔錯 &#13;<br> 大市彈得咁高興，相信唔會1日貨仔咁短癮，短期玩輪，要Call着數過要Put。搵恒指Call炒，9282數據唔錯，現價25.5仙，玩到5月尾，溢價3.6%，槓桿率16.8倍。想博殺啲，9530可以諗吓，現價13.4仙，7月尾到期，溢價9.4%，槓桿率23.6倍。&#13;<br> 國企指數亦似乎短線見底，博佢重有得彈，可炒中企Call輪9317，現價56仙，5月尾夠鐘，槓桿率4.5倍係細啲，但負溢價0.5%着數番。&#13;<br> 章　盛</spanclass></p></body></html>