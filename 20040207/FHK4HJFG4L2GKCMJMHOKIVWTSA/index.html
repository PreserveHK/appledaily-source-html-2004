<html><header><meta charset="utf-8"><title>特別版GBA情人節至佳禮物</title></header><body><h1>特別版GBA情人節至佳禮物</h1><p>上年尾任天堂首度推出以紅白機為主題嘅紀念版GBASP，可惜要抽獎先得到，兼且數量有限，搞到網上炒到飛起，最後當然要天價先買到喇，日本拍賣網更錄得$9,200港紙成交價，拍住當年全港第一部賣出嘅PS2，而香港旺角某大場更標價$9,000。既然咁受歡迎，任天堂又點會放過？適逢GBASP發售1周年，SP紅白機特別版第二彈將連同10款經典遊戲再次推出。上年GBASP《FFT》版炒味濃，所以好多舖頭都周圍搵貨，據日本秋葉原舖頭表示，今次特別版主機需連指定遊戲一同入貨，真係想平都難，至於代理就遲遲未有表示會否入貨，相信有貨都唔慌平，鐵人估計街價$1,100都冇乜走雞。</p><p><spanclass><fontstyle>二月勁Game陸續嚟  &#13;<br> 繼上星期GBA兩隻《POKEMON》翻炒大賣之後，今個星期GBA《遊戲王》亦唔執輸，限定版由$380炒到上$450，都重有大把學生搶，真係唔可以睇少有利是錢支援嘅學生哥。而行貨PS2《龍珠Z2》件超迷你特典，真係嚇死唔少人，睇相以為大大件，點知原來細過手指公，幾搞笑，唔係Fans大可慳番，市價約$450。至於《鬼武者》三部曲完結篇──《鬼武者3》，將會喺2月26日派貨落Game舖，而香港CAPCOM嘅宣傳活動亦明顯加強，如日前報道嘅日本特典DVD，行貨亦會免費附送，不過就同日本一樣，要預訂先攞到。</fontstyle></spanclass></p><p><spanclass><fontstyle>GBA+$900換XBOX  &#13;<br> 呢兩個月Game市淡靜，好多舖頭都會自度一啲Promotion，而灣仔DreamStore就推出舊機換新機計劃。大家可以任何顏色GBA（操作要正常），再加$900，就可以換走全新行貨XBOX連原裝手掣，入定貨等XBOXLive係時候。&#13;<br> 地址：灣仔道東方188商場256號舖&#13;<br> 查詢電話：25753285&#13;<br> &#13;<br> 文：打機鐵人</fontstyle></spanclass></p></body></html>