<html><header><meta charset="utf-8"><title>張堅庭撐長毛　關心妍支持民主選余若薇<br>紅星名人齊呼籲　記得投票</title></header><body><h1>張堅庭撐長毛　關心妍支持民主選余若薇<br>紅星名人齊呼籲　記得投票</h1><p>今日是2004年立法會選舉投票日的大日子，五區候選人早前已各出奇謀大力拉票，望為自己在立法會爭得一席位，而不少娛樂圈中人今日均會一盡香港公民責任，群起出動參與投票，支持自己的心水候選人。&#13;<br>身為今屆立法會選舉宣傳大使的容祖兒及古巨基昨日均作最後衝刺，大力呼籲全港選民踴躍投票。而港島區選民關心妍昨日更公開表態，揚言支持泛民主派的余若薇；至於新界東選民張堅庭則力撐「長毛」梁國雄，表示今天會投他神聖一票。&#13;<br>採訪、攝影：朱倬誼、戴彩煥、林妙萍、張俊銘</p><p><spanclass>理念相近 &#13;<br> <b> 張堅庭：</b> 我係新界東選民，會投長毛（梁國雄），我好支持泛民主派，因為佢哋啲政綱同我嘅思想差唔多，都好獨立同冷靜。我聽日（即今日）會一早去坑口票站投票。&#13;<br> <br> <spanclass>千祈咪懶 &#13;<br> <b> 關心妍：</b> 我係港島區嘅選民，我支持民主派議員，特別係余若薇同何秀蘭。我雖然有好多嘢做，但係都會抽時間去投票，我哋應該盡公民責任，選出自己鍾意嘅人，幫香港做事，聽日（即今日）係星期日，大家唔好懶，希望喺投票站見到大家。&#13;<br> <br> <spanclass>全家出動 &#13;<br> <b> 楊思琦：</b> 我廿一歲已經登記做選民，因為我覺得呢個除咗係市民嘅責任之外，選一班做到嘢嘅人出嚟做嘢，咪即刻幫番自己，我爹哋、媽咪同哥哥都係選民，由於我近排工作都幾忙，冇乜時間留意候選人嘅政綱，以及上屆嗰一班究竟做得好唔好，所以會同屋企人商量一吓選邊個先投票。&#13;<br> <br> <spanclass>諗清諗楚 &#13;<br> <b> 汪明荃：</b> 我想呼籲大家應該為自己嘅香港政制盡一分力，但當然投票之前大家要諗清楚，有邊個冇誠信，係咪講一套做一套，係咪只係識得搞是搞非？大家要好冷靜分析，舊嘅做得唔好，係咪要搵新嘅入嚟？又要睇埋平衡，一張票數分分鐘影響晒成個大局，所以一張票都好重要。</spanclass></spanclass></spanclass></spanclass></p><p><spanclass>關心兒童 &#13;<br> <b> 古巨基：</b> 我都呼籲大家去投票，正如我拍嘅宣傳片，成日提醒自己要去投票囉，我呢排見親啲朋友，都提住記得912呀。希望我心目中嘅候選人當選之後可以爭取長者同兒童嘅福利。&#13;<br> <br> <spanclass>全民力量 &#13;<br> <b> 黃耀明：</b> 《人山人海》呢首歌係講人與人之間嘅團結力量，我都希望大家可以去發揮全民力量。&#13;<br> <br> <spanclass>投票行先 &#13;<br> <b> 容祖兒：</b> 我覺得要支持吓投票，我都將啲工作延遲少少去投票先，希望大家都盡量抽時間投票。&#13;<br> <br> <spanclass>公民責任 &#13;<br> <b> 賭王四姨太梁安琪：</b> 我會盡吓公民責任，揀邊個都未定，再睇吓啲政綱先。&#13;<br> <br> <spanclass>打救雙失 &#13;<br> <b> Boy'Z：</b> 我哋兩個會一齊去投票，希望嚟緊選到嘅議員可以推行良好嘅教育，𠵱家有咁多雙失青年，社會應該畀年輕人多啲就職同培訓機會，不過啲人成日培訓又培訓，冇乜實習機會，有多啲實習機會會更加好。</spanclass></spanclass></spanclass></spanclass></spanclass></p></body></html>