<html><header><meta charset="utf-8"><title>澄清啟事 - 麥兆輝(導演)</title></header><body><h1>澄清啟事 - 麥兆輝(導演)</h1><p>我相信大部份人會以為電影係一個紙醉金迷嘅行業，我就成日都醉，但係就搵唔到啲金去迷。有啲朋友好羨慕我識好多明星，可以同佢哋影相見報、首映。我其實見到佢哋就覺得煩，因為明星係一種好特別嘅東西，佢哋一般都係天生麗質（包括男女），聰穎過人，其中一部份係以為自己聰穎過人。滔滔不絕，呢個係佢哋嘅職業病，因為佢哋其中一樣工作叫做講台詞。高度關注自己嘅感受，即係唔理人感受。總之明星係代表咗一班非比尋常嘅人做緊一啲非同小可嘅嘢。&#13;<br> </p><p>咁到底電影係一個乜嘢行業？拍電影意味住你需要長時間工作，大部份時間係doingnothing，日夜顛倒。你更加需要消耗大量嘅感情，因為好電影嘅內容係講人同人嘅感情，你今日要拍一場戲講一對男女在餐廳分手，類似嘅場景你喺不同嘅戲可能已經拍過無數次。但係今日你再拍嘅時候，你仍然要recall番好多人好多事好多感覺出嚟，去話畀兩個年輕偶像聽去引導佢哋演出，因為佢哋兩個話唔識點做。大佬呀，嗰場戲有幾深呀，深極都係叫你去演個人啫，又唔係叫你去演隻動物。咁講好似過份啲，但係呢個行業就係咁。原來唔係咁紙醉金迷，重聽落有啲麻煩，佢到底有乜嘢咁吸引呢？我相信係電影會變成一樣硬件，不論係菲林、DVD、VCD，佢會記錄咗嗰班非比尋常嘅明星或者年輕偶像嘅演出。而有某一次認真投入嘅演出係感動到你，呢個感動係冇時間性，可以係傷心，可以係歡笑。呢個就係明星不可代替嘅價值，亦都係我留低喺呢個行業嘅原因。</p></body></html>