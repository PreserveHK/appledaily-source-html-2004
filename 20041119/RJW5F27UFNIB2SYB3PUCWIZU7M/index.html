<html><header><meta charset="utf-8"><title>《蘋論》清晰 - 左丁山</title></header><body><h1>《蘋論》清晰 - 左丁山</h1><p>《蘋果日報》十一月十五日《蘋論》甚得我心，主筆嘅頭腦清晰，以事論事。主筆相信係市場派，唔係大政府派（此派會有社會主義傾向，乜都要請政府監管，最好樣樣由政府管理。香港啲民主派除咗爭取民主普選之外，經濟政策、社會政策方面全部係社會主義佬，等於美國民主黨內啲liberals。香港啲文化藝術界人士以liberals佔多數，但某些文化界嘅自由派又有反美傾向，似歐洲的左派。），既然係市場派，與美國嘅conservatives既有相同，亦有差異。現代人思想好複雜，同中有異、異中有同，不可以簡單劃分，但從西九龍文娛藝術區之爭論中，我哋可以睇得到，香港啲大政府?自由派思想人士幾乎一致反對，支持西九發展嘅係少數（包括左丁山在內），一般都係市場派。</p><p>盧峯講得啱，以土地換取文化藝術區，有何不可？西九地皮可以（甲）完全唔要文娛設施，逐幅地皮切割拍賣，由孫明揚處理，其他局長安樂地瞓覺。現在政府決定（乙）一次過招標賣地，附帶條件就係要有一定嘅文娛設施及營運管理，錢就由發展商出晒，唔使納稅人支付。當然，實際付款嘅會係買貴樓人士，令香港百分之九十五以上人士唔使畀錢。&#13;<br> （甲）好還是（乙）好？左丁山一定話（乙）好。再拗頸，加多（丙）項：政府賣地，賣剩百分之五十土地，用賣地所得，興建文娛設施，交畀民政局、康文署管，以後一切營運費用，由公帑支付。你話（丙）好唔好？我話多數唔掂，因為賣地所得，人人吼實，賣到幾百億元，可以用來滅赤，用來扶貧，用來搞三三四，總之有九萬幾項用途，做乜一定要搞文化？況且民政局、康文署搞文化，你有信心咩？一言以蔽之，有西九好過冇西九。如果完全唔郁，正合政府心意，對文化藝術界人士全無半點好處。</p></body></html>