<html><header><meta charset="utf-8"><title>　　公投敏感特區暗流洶湧 - 李八方</title></header><body><h1>　　公投敏感特區暗流洶湧 - 李八方</h1><p>正當樓市泡沫再現，七年來因負資產而燒炭嘅苦主，死得好冤枉之際，政務司司長曾蔭權爵士高調拜訪前宗主國，獲得外相施仲宏接見。曾爵士向施外相保證：香港嘅政制發展會穩步向前，最終達致普選，施仲宏就笑笑口，冇乜明確回應。&#13;<br> 煲呔訪問倫敦，向中英聯合聲明嘅簽署國滙報特區狀況，喺級別方面，就梗係好似下級見上司咁尊卑有序。不過，煲呔嘅Title係爵士，連施仲宏都未係，名銜重係Mr而未到阿Sir，咁即是話煲呔嘅地位，查實重高過英國外相，咁今次到底係曾爵士以尊貴嘅爵爺身份高高在上召見施仲宏，定係施仲宏身為中英聯合聲明簽署國嘅外交大臣，以玉皇大帝嘅身份，召見煲呔呢位特區灶君？肥彭臨走時封爵，布落呢個陣，七年之後先至見到神來之筆喎。&#13;<br> 不過無論邊個高邊個大，一個特區高官，榮獲英國外相寵召接見，又有冇違反基本法呢？因為基本法話到明，國防外交問題，屬於中央政府管轄。並非特區官員嘅李柱銘，去到白宮見鮑威爾同賴斯，都搞到土共怒火中燒，眼紅嫉妒，頻頻問閂埋後門，李柱銘究竟向美國政府講咗啲乜。講咗啲乜，又關你叉事，使鬼話你知？可見中央對於國防外交事務，係睇得好緊。</p><p><spanclass>煲呔小心惹來土共遐想 &#13;<br> 今次曾爵士會見施仲宏，大家用維園阿伯所聽唔明嘅英語咬耳仔密斟，重偶而細聲講，大聲笑，呢一樣無疑會引起老左好多綺夢及遐想，曾爵爺小心呀，好易咁就俾人執住上北京啪毒針，胡溫都會半信半疑。&#13;<br> 皆因為立法會「小長毛」張超雄嗌公投表達雙普選民意，中方極之震怒。咁啱英國外交次官韋明浩訪港，佢話人大釋法，係違反中英聯合聲明，而港人公投呢？韋哥話應由港人自行決定喎，咁即是公投並無違反聯合聲明、亦冇違反基本法，港人想點就點，自己揸主意咁喇。&#13;<br> 韋明浩喺特區，重微服出巡，去到灣仔街市視察民生㖭。嘩，𠵱一樣肥彭式嘅異動，亦係七年來未試過嘅喎。微服巡區，明知廢董啱啱至學曉，重好開心咁，叫特區高官多啲效法，喺𠵱個時候，韋明浩特登扒頭，示範一個高官微服巡區嘅應有風範，同佢傾偈嘅市民，又個個笑逐顏開，好似一九四九年北京市民歡迎解放軍入城咁嘅歡樂表情，凡此種種又點解咁巧合，究竟係為甚麼咁呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>