<html><header><meta charset="utf-8"><title>　　小小超電盈緊要過結婚 - 李八方</title></header><body><h1>　　小小超電盈緊要過結婚 - 李八方</h1><p>噚日《商報》頭版出咗個半版小小超李澤楷專訪，由於佢太耐冇講過嘢，所以大家都好關心個訪問講啲乜？既有城中閨秀最關心嘅感情生活，又有財金界最關心嗰單網通「刁」、8號仔一眾對手最關心嘅固網減價，同電管局紮行馬嘅VOIP（寬頻電話服務）都有講到。&#13;<br> 行年三十八嘅小小超話，佢要做好電盈先考慮婚姻，重好堅定咁否認外間傳佢離開8號仔，又話8號仔日後會靠內地購併同埋英國寬頻業務支撐，但網通單「刁」就要等網通上市之後先有結論。至於同電管局單官司，佢話𠵱家問題係監管政策落後於科技，造成競爭混亂，有信心「監管當局遲早明白新的遊戲方式」；佢又少有咁批評對手，話VOIP𠵱家有好多缺點，如果𠵱家去推呢啲產品，會傷害公司品牌……&#13;<br> 咁點解會有呢個訪問呢？據消息人士講，係執筆個記者喺北京撞到小小超，之後換卡片約做訪問，最後好似個廣告白髮變黑咁──冇人知，得咗！據聞呢位行家係青春少艾，贏晒老行尊。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>