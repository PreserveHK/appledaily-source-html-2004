<html><header><meta charset="utf-8"><title>煙花賀歲：<br>勁放16,688枚唱好香港初二煙花全攻略</title></header><body><h1>煙花賀歲：<br>勁放16,688枚唱好香港初二煙花全攻略</h1><p>農曆年初二睇煙花已經係港人拜年之後的指定活動，經歷過03年動盪的一年，踏入04年喜見經濟開始轉好，令人對新一年充滿希望。而今年的年初二煙花亦以「香江百業旺」為主題，盼經濟更好人人有工開、所以煙花多以絢爛搶眼為主，而當中最特別就係罕見之全白色煙花，加上圖案式煙花，絕對係今晚必睇之選，𠵱家就即刻同大家嚟個必睇位大預覽！&#13;<br>&#13;<br>記者、部份攝影：劉耀祥</p><p>總共有十幕的年初二煙花，由香港新界工商業總會贊助，整個贊助金額為500萬港元。而整個煙花主題則是「靈猴躍動香江百業旺　新界工商禮花賀新歲」。全程歷時23分鐘的煙花滙演，總共會發放16,688枚煙花，平均每分鐘就會發放725枚煙花，淨係聽聲都已經夠晒震撼！而煙花款式就同往年大家睇開嘅「大爆炸」式煙花差唔多，不過今年就多咗玩顏色，唔單止有五顏六色，重有罕見嘅全白色煙花。&#13;<br> &#13;<br> <spanclass><fontstyle>推介必睇位  &#13;<br> <b> 必睇1：麻雀筒子搬上天</b> &#13;<br> 新正頭梗係要吉吉利利，最緊要就係大家都搵多啲，所以第二幕主題係「財源廣進」，講嘅唔係人人有工開，或者閒時中吓馬仔、波仔之類，而係環繞大家新正頭最熱門活動之一──打麻雀！而第二幕就祝大家新正頭打麻雀贏多啲，所以煙花款式亦以「筒子」為主，每個「筒子」都由幾個圓圈煙花組成，就算唔識打麻雀都一樣可以睇得咁投入。除了「筒子」之外，重會有「心心」同「星星」相伴，代表着「心心相印」及「星星閃光」，想睇吓「筒子」點樣變成煙花，呢一幕絕對唔可以錯過！</fontstyle></spanclass></p><p><b> 必睇2：有情人鍾情煙花</b> &#13;<br> 通常煙花滙演最後一幕先認為係最精采一幕，因為多數都會嚟過「大晒冷」，不過喺大晒冷之前，一段溫馨浪漫嘅序幕就絕對唔少得。而第九幕以迎接元宵為主題，名為「花好月圓」，顧名思義就知呢幕以有情人為主要對象。除咗有紅、藍、綠色煙花之外，更會有白色雪花形煙花，簡直就特別為一對對情侶而設，相擁依偎睇住巨型白色大雪花天上發放，襯埋滿地白色閃閃小煙花，直頭好似置身雪地之中，就算唔可以同愛人過白色聖誕，喺呢一幕都可以補番晒數！</p><p><b> 必睇3：太空主題紀念升空</b> &#13;<br> 除了以新春活動作為煙花主題之外，03年大事亦被收錄在內，當中最令香港人瘋狂的首推太空熱潮，令到中國首位太空人楊利偉喺香港人氣急升，如此大事當然唔少得拎嚟做煙花主題。而第六幕就以「凱旋而歸」為主題，搶眼之處在於煙花以白色為主，於半空中猶如水銀瀉地，對睇開五顏六色、七彩繽紛煙花的香港人，的確極有新鮮感！再加上彗星煙花會於低空同步爆發，就好似一顆顆流星喺眼前掠過。現場睇嘅重會有《太空漫遊》為背景音樂，此時此刻有如置身太空之間！</p><p><b> 十幕煙花主題</b> &#13;<br> 第一幕：動感之都&#13;<br> 第二幕：財源廣進&#13;<br> 第三幕：CEPA機遇&#13;<br> 第四幕：闔家同歡&#13;<br> 第五幕：衝刺&#13;<br> 第六幕：太空漫遊&#13;<br> 第七幕：冒險勇闖&#13;<br> 第八幕：大放異彩&#13;<br> 第九幕：花好月圓&#13;<br> 第十幕：香江興旺</p><p><spanclass><fontstyle>至正觀「花」位  &#13;<br> 雖然煙花認真正，不過若然搵唔到個靚位嘅話，煙花幾靚都冇你份，𠵱家就即刻醒你幾個靚地方，可以安安靜靜舒舒服服咁欣賞煙花。&#13;<br> &#13;<br> <b> 世貿麥記平靚正</b> &#13;<br> 一個字「平」，論經濟又實惠真係別無他選，$20個餐畀你睇足成個維港煙花，講嘅就係銅鑼灣世貿中心嘅麥當勞，向海位全部都係無敵落地大玻璃，唔使企喺街食風，舒舒服服睇足全程，當然就係先到先得！&#13;<br> 電話：25779125&#13;<br> 地址：銅鑼灣世貿中心商場209B-210舖</fontstyle></spanclass></p><p><b> 天台睇煙花頭頂爆</b> &#13;<br> 維港沿線都係睇煙花嘅勝地，不過想坐得安安樂樂，邊食邊睇嘅話，多數都係要幫襯各大酒店CoffeeShop嘅自助餐，不過煙花「佳節」當前，每人冇三、四百蚊都唔使旨意落樓。但係凡事總有例外，位於灣仔藝術中心六樓嘅「雅廚」，當晚就有燒烤自助餐提供，超靚景加埋自助餐都係$278一位，比去酒店經濟得多，而且重有露天座位選擇，直情可以睇住啲煙花喺正個頭上面爆。&#13;<br> 電話：28272923（雅廚）&#13;<br> 地址：灣仔港灣道2號香港藝術中心6樓&#13;<br> 收費：$278（成人）?$138（11歲或以下）＊設有加一收費</p><p><b> 傳統「觀點」無法代替</b> &#13;<br> 雖然眾多酒店、餐廳都可以畀人舒舒服服咁睇煙花，又或者索性喺屋企睇唔使迫，之但係點解每年放煙花都仍然會吸引過萬人到海旁兩岸睇煙花，重要迫餐飽、兼且等幾粒鐘咁辛苦都要喺度睇？皆因除了景觀夠靚、唔使錢之外，氣氛更加係重要原因之一，每當睇到精采之處，萬人狂「嘩」嘅震撼程度真係別處無法代替，只有親身感受才會永世難忘，所以講睇煙花位置絕對唔少得海旁兩岸！</p><p><spanclass><fontstyle>影煙花必殺配備  &#13;<br> 每年放煙花亦都係各大影友出動嘅時候，不過對普羅大眾嚟講，大部份去影煙花嘅都係「輕裝上路」，不過其實只要加少少器材，輕便式數碼相機都一樣可以影靚相！&#13;<br> &#13;<br> <b> Wide鏡知多啲</b> &#13;<br> 一般數碼相機鏡頭都唔會用上太廣闊的鏡頭，想張相影得闊啲，平時都話可以行後幾步，不過睇煙花時候人迫人，莫講話想行後幾步，直情轉身都有困難，所以幫部數碼機加個廣角鏡（俗稱Wide鏡）就可以影得更加多，一般價錢由幾百到千多元左右。不過並非所有數碼相機都可加裝廣角鏡，而且廣角鏡亦因直徑大小而分有不同級別，購買前應先向所屬相機代理查詢，否則就得物無所用。</fontstyle></spanclass></p><p><b> 防手震用腳架</b> &#13;<br> 影夜景最緊要手定，因為夜景光線弱，需要曝光時間亦較長，相機就會自動將快門調校至1秒或以上，所以影嘅時候最好用腳架將機身固定，否則影出嚟就只會「蒙郁鬆」煙花。而市面上亦有多款大大小小腳架款式，用家可因應自己需要選購。舉例如放在石上拍攝，則可以用小腳架，若果是放在地上拍攝，則應該考慮使用較大及伸縮節數較多的腳架。</p><p><b> 黑卡令煙花更多</b> &#13;<br> 利用黑卡影煙花向來都有，因為以往單鏡相機設有B掣（即快門長開），所以在煙花與煙花之間的空檔時間利用黑卡遮擋鏡頭，控制曝光次數及時間。而較新式及高階的數碼相機多數都設有全手動模式，雖然未有B掣功能，不過快門時間亦可以長至三數十秒，足夠一次過影下多個煙花，造出一張相內有十多個煙花綻放的畫面。</p></body></html>