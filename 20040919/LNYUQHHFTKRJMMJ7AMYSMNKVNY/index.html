<html><header><meta charset="utf-8"><title>未睇數字係咁講 - 左丁山</title></header><body><h1>未睇數字係咁講 - 左丁山</h1><p>選舉完畢，好多人講廢話；學者、落敗議員成日話民主派唔識配票係選舉失利嘅最大理由。其實只有一個例子成立，就係港島何秀蘭。鄭大班誤聽人言，對電台講如果李華明、梁家傑一人畀一萬票佢，陶君行就可能當選，搶得九龍東四席咁話。</p><p>呢樣唔啱數嘅，大家要講吓數字先。九龍東有五個議席，每張名單有20%選票就可以得一個議席。結果九龍東有二十九萬三千七百零二人投票，即係話得到五萬八千七百四十票（或最接近數目）就搞掂。嗱，李華明得五萬六票，陳鑑林得五萬五，鄭經翰得七萬三千四，梁家傑得五萬六，陳婉嫻得五萬二千五，於是五人全部當選。鄭大班嘅票數減去五萬八千七百四十票，餘下一萬四千六百八十一票，少過陳婉嫻好多，所以陶君行落選。除非3號名單（鄭陶）得多三萬七千八百四十票先至可以拖陶君行入立法會，但票從何來？民建聯畀選票你呀？如果從李華明、梁家傑身上各挖（或叫做配票）一萬八千九百幾票，李梁二人是但一個落選。又如果九龍東有一張鑽石名單，民主派大聯合嘅話，因為民建聯加工聯會有十萬七千七百零八張選票，陳鑑林、陳婉嫻兩席仍然穩如泰山。&#13;<br> 陶君行在《政是有心人》（星期四）講民主派冇配票，唔識配票，故此失敗。如果佢有用心研究數字，就知道民建聯在比例代表制之下，在九龍東穩得兩席，打風都吹唔甩。遊戲規則如此，冇符！&#13;<br> 有選舉好過冇選舉，電腦J透露，競選期間，海怡半島選民要求候選人支持佢哋反對油庫轉運站地皮改建住宅，爭取將地皮改為休憩地方，個個立法會選舉候選人都話支持喎，𠵱家就睇吓當選議員有冇口齒嘞。電腦J話海怡居民成立一個網站www.rezoningobjection.net，有興趣嘅可以上網睇吓喎。</p></body></html>