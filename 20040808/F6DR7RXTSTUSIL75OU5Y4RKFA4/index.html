<html><header><meta charset="utf-8"><title>棄甲曳兵不是棄兵曳甲 - 左丁山</title></header><body><h1>棄甲曳兵不是棄兵曳甲 - 左丁山</h1><p>八月二日，本欄講《掟煲何須多言》，內文提及俞琤小姐講名嘴「棄兵曳甲」。李鵬飛曾問俞琤佢講嘅「棄兵曳甲」之人係邊個，俞琤直認就係指阿飛哥。&#13;<br> 呢日食午飯，碰到前輩賓架T，賓架T退休多年，經常去文化中心、大會堂劇院睇話劇，文化修養係年輕一輩賓架所不及嘅。賓架T鬧左丁山：「人家俞琤講棄兵曳甲，你又寫棄兵曳甲，你識唔識字㗎，俞琤講就係啱嘅嘞咩？佢錯咗呀，你查吓書先啦！」其實未俾賓架T鬧之前，左丁山已經知錯，自己疏懶唔翻查啫。&#13;<br> 八月三日何安達喺佢嘅《星島日報》「華洋書莊」專欄已經寫得好清楚，俞琤係噏錯嘅，不是「棄兵曳甲」，而是「棄甲曳兵」，語出《孟子．梁惠王上》：「兵刃既接，棄甲曳兵而走，或百步而後止，或五十步而後止，以五十步笑百步，則何如？」後來之「五十步笑百步」、「棄甲曳兵」皆出於此。棄甲就係丟棄盔甲，曳兵就係拖住走、牽住走，形容一個士兵走唔切，前面士兵拉住佢走咁嘅意思；一句講晒，就係落荒而逃。何安達重引用林語堂《當代漢英詞典》，「棄甲曳兵」譯為：「dragweaponsandabandonarmorinarout」；商務印書館《新時代漢英大詞典》則譯為「fleehelter-skelter」，何安達話睇吓狄更斯《苦海孤雛》（OliverTwist）第十章、莎士比亞《亨利王下篇》第五幕第三場就有helter-skelter嘅用詞。&#13;<br> 俾賓架T一鬧，於是搵書，但係冇法子超出何安達嘅範圍，只有向何安達致謝。好彩與Andy老友鬼鬼，相信佢唔會鬧我，最多請佢飲茶！</p></body></html>