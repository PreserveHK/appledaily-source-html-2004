<html><header><meta charset="utf-8"><title>股市身歷聲：泰山傳就快有料到</title></header><body><h1>股市身歷聲：泰山傳就快有料到</h1><p>舊年國際投資市場中最掂嘅投資工具，除咗股票同外滙外，黃金亦表現出眾。不過伏勝認為好搵極都唔夠班石油出產國咁好搵，皆因只要油價上升，佢哋就可以袋多啲錢，所以舊年只要有涉及石油相關業務，都會有唔錯增長，好似從事石油產品貿易嘅泰山集團（1192），淨係上半年嘅營業額已經較前一年同期升咗4.5倍，舊年下半年油價仍然瘋狂飆升，佢哋收得重多。聽班有啲料爆嘅朋友講，話隻泰山好快就會公布03年全年業績，呢份成績表會好到你唔信，話唔定重會有機會派息，喺一蚊樓下不妨買啲貨嚟坐坐，應該好快會有料到。</p><p><spanclass>炒誠通要夠定力 &#13;<br> 另外，上個星期有經紀行家打電話嚟報料，話隻中國誠通發展（217）就快有得炒，皆因呢排個市開始講番話國內經濟咁好，物流業務一定會好hit。早前個市散咗落嚟，但好多隻做物流嘅股份只係輕輕咁調整少少。誠通近排由低位兩毫子左右起步，上個禮拜見過0.425元後回咗落嚟，上周五更加跌咗6個巴仙有多，不過，隻股比人質完一排後，啲買盤又會自動彈番出嚟，絕對無手軟。伏勝追問個行家隻嘢喺度搞乜東東，佢就話隻股之前做過減債，財務壓力已經細咗好多，加埋即將會有嘢要注資入上市公司，所以隻股好快就可以一飛沖天咁話，開車嘅話應該會見到5毫子。&#13;<br> 隻股由2毫水平升上嚟，用咗1個月都唔夠嘅時間，好彩𠵱家PE重仍然係5.8倍，都叫做有啲值博率，如果唔係嘅話，打死都唔喺呢啲水位買貨。不過由於個市重未企穩，要買嘅話一定要夠定力至好，如果唔係隨時俾人拋落車都似。&#13;<br> 伏勝</spanclass></p></body></html>