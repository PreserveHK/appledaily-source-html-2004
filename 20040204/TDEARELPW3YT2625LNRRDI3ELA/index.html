<html><header><meta charset="utf-8"><title>馮仁昭四圍超：甄子丹又做老竇添B女</title></header><body><h1>馮仁昭四圍超：甄子丹又做老竇添B女</h1><p>恭喜晒！甄子丹太太汪詩詩上個月喺多倫多生咗個女。甄子丹早喺上年五月同華埠小姐、鑽石商太子女汪詩詩結婚，當時有傳佢哋係奉子成婚，不過甄子丹就否認，而喺上年底，甄子丹就放低手上工作，飛去多倫多陪老婆待產，上個月佢老婆重生咗個女。<br> &#13;<br> <spanclass>BB女好健康 &#13;<br> 甄子丹同前妻已經有一個八歲大嘅仔，𠵱家又多個女，湊埋一個「好」字，記者噚日打電話畀子丹個妹甄子菁，得到佢證實。子菁話：「係呀！女嚟㗎，我一直都喺香港，唔知BB係幾時出世，不過就知係上個月嘅事，BB女好健康，雖然我未見過佢哋，不過我已經寄咗張賀卡畀哥哥，恭喜佢哋。」<br> &#13;<br> <spanclass>王菲加入護膚戰團 &#13;<br> 台灣有消息指王菲將擔任護膚品牌Biotherm嘅代言人，廣告商希望以佢嘅知名度迎戰另一護膚品牌嘅代言人鄭秀文、劉嘉玲同舒淇。王菲嘅皮膚一向都幾好，佢經理人陳家瑛日前用普通話回應話：「阿菲的膚質很好，但從未代言過化妝保養品。一直以來有很多保養品廠商希望找她代言，現在還沒談到這麼多的細節。」<br> &#13;<br> <spanclass>無綫講波主持爆粗 &#13;<br> 無綫噚日凌晨播映嘅《無綫英格蘭超級聯賽精華》發生爆粗事件，嗰晚馮仁昭睇睇吓波，竟然聽到主持人曾偉忠喺節目中講出「賀年獻金猴」環節名時，竟然爆咗一句「賀年獻×猴」，講完之後重同另一主持蔡育瑜忍唔住笑。噚日馮仁昭打電話畀蔡育瑜，佢話：「唔係有心嘅，喺忙亂中有少少甩啞，係唔小心，監製之後都有提醒。」</spanclass></spanclass></spanclass></p><p><spanclass>林熙蕾多謝華仔讚性感 &#13;<br> 林熙蕾噚日喺灣仔約見記者，佢透露今年會留多啲時間喺香港，重話啱啱接咗杜琪峰部新戲，下個月開工。&#13;<br> 林熙蕾講到劉德華同反町隆史喺日本宣傳電影《全職殺手》時讚佢性感，林熙蕾話以前好介意人用性感呢個字眼形容自己，𠵱家就冇所謂，聽到人讚都開心。<br> &#13;<br> <spanclass>藍潔瑛出院再拍劇 &#13;<br> 藍潔瑛已經出院返家，佢之前參與演出亞視劇集《愛在有情天》，劇中演員前晚喺旺角食飯歡聚，監製楊紹鴻話已經同藍潔瑛取得聯絡，重勸佢要好好保養身體，楊紹鴻話：「唔知係咪同投入角色有關，佢喺《愛》劇中飾演一個情緒起伏不定嘅人，遲啲亞視都會開劇，重預咗個角色畀佢，都係情緒起伏大嘅角色，所以一定要休養好先。」<br> &#13;<br> <spanclass>常盤貴子難忘哥哥煲藥 &#13;<br> 日本女星常盤貴子最近喺日本推出咗本散文集，入面提及曾經同佢合演過《星月童話》嘅張國榮。常盤話喺香港拍戲時腸胃唔好嗰陣，張國榮曾經煲中藥畀佢飲，當常盤喺工作同感情上有煩惱時，張國榮又好耐心聽佢傾訴，重畀咗唔少意見佢。常盤覺得張國榮好似佢哥哥，係一個好重要嘅人。</spanclass></spanclass></spanclass></p></body></html>