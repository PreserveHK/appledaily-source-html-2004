<html><header><meta charset="utf-8"><title>今期英意德組合超難<br>球驗客手記：「6寶」絕橋谷多寶獎</title></header><body><h1>今期英意德組合超難<br>球驗客手記：「6寶」絕橋谷多寶獎</h1><p>馬會足智彩推出嘅「6寶半全場」，除咗第一期之外，第二、三期都有人中獎，搞到好似平淡咗啲。唔知係咪咁嘅原因，馬會今期開出嘅「6寶半全場」難度十分高，既有英超聯賽事，又有意甲聯賽事，重有埋首次出現嘅德甲聯賽事㖭！唔通馬會想博冇人中，以便下一期有「多寶獎」？&#13;<br> 並唔係我求大俠吹水，今次「6寶半全場」所開出嘅比賽，真係好難估，好似意甲聯大戰羅馬對主場對祖雲達斯，就已經唔知點估，唔通要喺畫飛時填「F」？另外，首次出現嘅德甲聯，由前列嘅史特加作客包尾柏林哈林，牌面上就梗係史特加高晒，不過，柏林哈化其實人腳唔差，佢哋球員為護級可能會發揮小宇宙，一個唔覺意「反底」贏波都有之！<br> &#13;<br> <spanclass>英足總查種族歧視般莫迪縮沙唔撐 &#13;<br> 富咸前鋒般莫迪早前話喺比賽時，畀愛華頓前鋒鄧肯費格遜用啲有種族歧視成份嘅說話鬧佢，英足總見事態嚴重，就即時展開調查。點知般莫迪喺呢個時候卻縮沙，話唔想搞大件事。如果般莫迪所講嘅嘢係真，冇理由唔撐到底，所以邊個講真話邊個講大話，明眼人一睇就睇到。</spanclass></p><p><spanclass>薩拉耶達借去佩魯賈祖記玩死愛斯賓奴 &#13;<br> 祖記上周五應承將薩拉耶達借畀西甲愛斯賓奴護級，點知十二個鐘頭後突然收回承命，一個屈尾十將嗰件後備前鋒俾咗佩魯賈，搞到愛斯賓奴會長列比扯火，話祖記冇口齒。話時話，愛斯賓奴真係俾祖記玩死，因佢哋係西甲入球最少一隊，已經冇時間去搵前鋒，真係大劑！<br> &#13;<br> <spanclass>提早復出冇着數希爾等下季好過啦 &#13;<br> 唞咗好耐嘅魔術前鋒格蘭希爾最近話喺明星賽之後，會開始跟球隊操練，希望喺球季結束前復出。其實希爾嘅左足踝舊患已經做咗成四次手術，𠵱家體能同狀態都唔掂，就算提早復出，都好難幫魔術爭入季後賽，不如等下季嚟過，好過勉強復出，分分鐘得不償失！</spanclass></spanclass></p></body></html>