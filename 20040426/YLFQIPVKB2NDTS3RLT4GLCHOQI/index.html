<html><header><meta charset="utf-8"><title>　　亞牛辦事處開幕 - 李八方</title></header><body><h1>　　亞牛辦事處開幕 - 李八方</h1><p>亞牛曾健成喺柴灣高威廣場嘅區議員辦事處，噚日正式開幕，個辦事處面積細細，只有百幾平方呎，但係亞牛、牛嫂以及佢嘅支持者已經好開心。&#13;<br> 華叔、余若薇、朱耀明、蕭若元等都畀足面嚟主禮。最難得嘅係連眾人媽打李麗娟都到，真係有膽識。遊行都唔去嚟祝賀，切燒豬，可見亞牛雖然屢遭抹黑，但仍有佢嘅號召力。&#13;<br> 亞牛亦知撞正遊行，但係開幕禮籌備咗好耐，唔可以話改就改，所以佢連長毛梁國雄叫佢噚日朝早去深圳闖關，向人大信訪部遞抗議信都唔肯答應，要改今朝去，下晝再趕返嚟以區議員身份見喬曉陽。&#13;<br> 長毛哋明知不可為而為，因為佢同亞牛個名都話入咗黑名單，長毛同八方講，中聯辦請願不成，咪去深圳，嗰度都有中央機構可以反映，佢要求九月一併舉行埋全民投票，公決係咪應該○七、○八舉行雙普選，實行去到盡，兼向阿扁偷師。&#13;<br> （圖）亞牛嫂教幼稚園，兩個仔又去咗美國讀書，平日得閒就幫亞牛手，辦事處開幕，梗唔少得佢。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>