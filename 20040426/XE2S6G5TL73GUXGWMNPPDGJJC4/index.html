<html><header><meta charset="utf-8"><title>愛心大使手記：失業者求手機一呼百應</title></header><body><h1>愛心大使手記：失業者求手機一呼百應</h1><p>大使早排喺暖流版，替香港基督教青年會長沙灣中心寫咗一篇徵求手提電話嘅報道，篇幅雖然唔算好大，但反應之熱烈，真係超出大使嘅預期。話說呢間中心一直有為失業人士舉辦再培訓課程，最近佢哋有一批學員即將畢業，但就因為冇手提電話，搵工嘅時候諸多不便。<br> &#13;<br> <spanclass>衷心多謝有心人 &#13;<br> 𠵱家手電雖然已經好普及化，價錢亦回落咗好多，不過有待業學員就同大使呻，因為經濟條件唔許可，就算幾百蚊部嘅二手手電佢哋都買唔起，好多時一離開咗屋企，就冇人可以聯絡到佢哋，有工開都唔知，最慘有啲住喺宿舍，一個電話幾十人用，有僱主想搵佢哋都難啦。&#13;<br> 大使睇到呢班待業工友嘅需要，於是透過報道替佢哋呼籲，希望為中心收集到五部手提電話，輪流借畀學員使用。結果報道一出街，大使枱頭嘅電話就成朝響唔停，手電生產商摩托羅拉（Motorola）香港分公司，日前亦主動接觸大使，表示可以捐贈一批二手手電幫助有需要嘅人士，加埋讀者捐出嘅，𠵱家收集到嘅手電已經遠遠超出預期，香港基督教青年會長沙灣中心嘅職工再三拜託大使要多謝各位有心人，佢哋話多出嘅手電會存放喺中心，相信可以令更多工友受惠。&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>