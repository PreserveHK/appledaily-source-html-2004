<html><header><meta charset="utf-8"><title>　　何添博士二十一號舉殯 - 李八方</title></header><body><h1>　　何添博士二十一號舉殯 - 李八方</h1><p>香港第一代銀行家何添博士上周六辭世，恒生銀行深表哀悼，董事長艾爾敦親函慰問何家，副董事長鄭海泉噚日讚何老係香港銀行業先驅，對恒生嘅發展厥功至偉。據聞喪禮安排喺二十一號舉行，銀行方面會全力協助。&#13;<br> 何添與澳門特首何厚鏵父親何賢為兄弟，何添與何善衡喺一九三三年創辦恒生銀行，今年四月先退任董事，縱橫本港銀行業逾七十年。除對銀行業發展有大貢獻外，何添多年來熱心慈善公益，積極支持教育事業。&#13;<br> 例如喺一九九四年，佢捐出一億元，連同已故何善衡、已故梁銶琚，及利國偉四人合共捐出四億元，成立何梁何利基金，每年向內地有傑出成就的學者頒發獎金。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>