<html><header><meta charset="utf-8"><title>未來發展寄厚望<br>股路縱橫：中信資源現突破</title></header><body><h1>未來發展寄厚望<br>股路縱橫：中信資源現突破</h1><p>港股周一走勢反覆，但都能以升市收場，恒指報13561，升66點，成交169億元。藍籌股基本上係由滙控（005）支撐大局，其他榮辱互見，估計恒指上到呢個水平，調整壓力會愈來愈大，但由於不斷有資金流入，即使係調整，幅度亦唔會大。&#13;<br> 國指收4661，升19點，主要係升保險股同兗州煤業（1171），其他嘅弱勢都未除，暫時未有接力而上的徵兆。不過，人民幣升值的憧憬對股市始終係利好因素，只要加息影響過去，國企就會再展新升浪，以現時平均PE約6至8倍計，未來股價還有頗大上升空間。至於二三線股，有消息者繼續成為熱捧對象，中信21世紀（241）搶上2.775元高收，又升6.7%；同系的中信資源（1205）亦高收1.49元，更升7.2%。&#13;<br> 雖同屬中信系統，世紀21係電訊服務旗艦，而中信資源則係資源業務旗艦，前者近大半個月來升勢好急，由1.40元一路升到2.80元，足足升了1倍，中信資源則在整固完成後，噚日先開始真正發力，今次破位而上，而又有2260多萬股的大成交配合，短線量度目標指向2字頭。</p><p><spanclass>傳獲石油經營牌 &#13;<br> 中信資源消息同21世紀一樣咁勁，聽聞會攞到中國第4個石油經營牌照，亦都會係最後1個，家吓3個經營者分別係中石油（857）、中石化（386）同中海油（883）。另外，中信資源日後好大機會同外國石油企業合作，在內地發展石油批發同零售業務。&#13;<br> 中國經濟起飛，石油市場龐大，中信資源呢方面發展絕對可寄以厚望。&#13;<br> 銀建國際（171）係噚日市場嘅焦點，因為佢嘅成交大增至7.6億元，僅次於滙控而排第2位。&#13;<br> 銀建獲得花旗銀行入股，早段股價故意示人以弱，但午後已按捺不住，搶上3.775元的全日最高價收市，大升15.2%。&#13;<br> 花旗「大拿拿」攞8億幾銀出嚟，必有後着，銀建亦如虎添翼，日後唔好話處理幾百億元嘅不良資產，就算一千幾百億，有花旗幫手，肯定事半功倍。有人擔心發新股會攤薄盈利，但如果生意有更大發展，盈利增長以幾十個巴仙計，對公司只會更為有利。&#13;<br> 郭兆誠</spanclass></p></body></html>