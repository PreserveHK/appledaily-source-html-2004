<html><header><meta charset="utf-8"><title>爆機狂迷：美版搶先到港<br>任天堂NDS炒上$2,400</title></header><body><h1>爆機狂迷：美版搶先到港<br>任天堂NDS炒上$2,400</h1><p>萬眾期待，全球機迷等住玩嘅NDS，卒之喺上星期六下午到港。日版要12月2日先推出，美版就足足早11日派貨，而水貨更喺11月20日已到港，你話「平衡進口商」幾咁厲害！雖然首日只得隻《SuperMario64DS》拍住上，不過機連Game照例炒起，$2,400一套依然有價有市，到今日頭批貨相信已賣斷晒，雙芒機王果然魅力非凡！&#13;<br>&#13;<br>記者：徐影龍　攝影：陳偉強</p><p>隨住今日第二批貨到港，NDS炒價將稍為降溫，行內估計約賣$2,100至$2,200左右，到12月「日版」到港以及「行貨」推出後，售價可望回穩至$1,800至$2,100一套，未有心水正Game者不妨多等一會。&#13;<br> NDS喺今年E3上已公開過畀人試玩，不過體積巨大兼且外形渾圓，引嚟劣評不斷。任天堂急急改款，將NDS修改成較多方角位、按掣加大及調位，出嚟效果當堂靚仔番晒。一拎上手試玩，感覺上的確幾大部，摺埋都擺唔落衫袋或褲袋，幸好完全改善咗GBASP嘅揸壞手設計，玩起上嚟幾得心應手，打兩粒鐘機都唔會咁易抽筋。</p><p><spanclass><fontstyle>PROFILE  &#13;<br> 處理器：ARM9（66MHz）＋ARM7（33MHz）&#13;<br> 上屏幕：3"TFT（26萬色/256×192）&#13;<br> 下屏幕：規格同上，具輕觸式感應&#13;<br> 網絡：IEEE802.11（有效距離10-30米）&#13;<br> 電源：內置可換式鋰電（850mAh）&#13;<br> 體積：84.7×148×28.9mm（摺合時）&#13;<br> 重量：約275g&#13;<br> 售賣點：DreamStore（25753285）&#13;<br> 地址：灣仔東方188商場256號舖&#13;<br> &#13;<br> <spanclass><fontstyle>全套約$2,100-$2,400  &#13;<br> 包括美版NDS、《SuperMario64DS》、《銀河戰士Prime》體驗版、變壓器</fontstyle></spanclass></fontstyle></spanclass></p><p><spanclass><fontstyle>雙芒設計再度登場  &#13;<br> NDS嘅雙芒設計，個個讚任天堂有創意，其實諗深一層，概念好明顯嚟自23年前Game&amp;Watch嘅《DonkeyKong》，不過NDS可換入更多唔同嘅Games，所有開發商都可發揮雙畫面遊戲嘅創意；最普通有上邊進行遊戲，下方就顯示地圖、狀態等資料，又或如《MR.DrillerDS》上芒鑽到落下芒，甚至乎如《役滿DS》咁兩個芒Show晒四家牌，非常之靈活多變，好玩度同實用度攞滿分，令人期待各大開發商嘅創意作品登場。&#13;<br> 雖採用較耗電嘅雙芒規格，而日本亦表示過跟GBASP同樣為600mAh鋰電（PSP為1,800mAh），不過NDS遊玩時間仍可超過10小時。未知是否美、日版有別嘅關係，實地拆開電池蓋後，發覺居然係850mAh鋰電，儲電量比官方宣布重多3！最後提提大家，不論美版或日版NDS，跟機均為110V火牛，唔加變壓器肯定燒機！幸好跟GBASP嘅220V火牛兼容，舊有用家大可慳番筆。</fontstyle></spanclass></p><p><spanclass><fontstyle>賣好玩唔賣高科技  &#13;<br> NDS行雙處理器，其中ARM9（66MHz）主要負責NDS遊戲嘅運算，而另一粒ARM7（33MHz）則處理舊有GBA遊戲。雖然已比GBA嘅單處理器（16.8MHz）強大，不過對比番時下流動裝置，總欠缺一種高科技感覺，難怪早排網上發放嘅《RidgeRacer》畫面，NDS版同PSP版可以相差咁大。&#13;<br> 任天堂今趟擺到明唔同SONY鬥高科技，以最耍家嘅遊戲性論勝負，除咗雙芒設計借屍還魂外，重有當年紅白機納入經典嘅「嗌咪」玩法，透過咪高峯，可跟遊戲作出互動效果，如發出指令、喝停敵人等，諗起都過癮！</fontstyle></spanclass></p><p><spanclass><fontstyle>向下兼容GBA遊戲  &#13;<br> 由於NDS設有雙插槽，能向下兼容舊有GBA遊戲（GB及GBC遊戲唔兼容），就算冇乜大作護航都唔怕冇Game玩。而NDS帶外形甚似SD記憶卡，細細張已可容納達1Gbit資料（約128MB）。雖然首賣日只得《SuperMario64DS》推出，不過美版NDS附送埋《銀河戰士Prime》體驗版，最正係NDS跟GBA一樣唔分區碼，玩齊美日版Games，所以首賣日都有唔少人出機，單單灣仔DreamStore首日已去清20套來貨。</fontstyle></spanclass></p><p><spanclass><fontstyle>後記：多謝任天堂  &#13;<br> 最後作點資料補充：美版NDS出產地為中國，未知日版會否不同。雖向下兼容舊有GBA遊戲，不過所有舊Game則唔對應任何連線玩法，只可單機玩，亦唔可以駁GameCube作連動。&#13;<br> 筆者並非任記Fans，亦未打算購買NDS，不過仍要感激一番。若非NDS聲勢太強，SONY唔會緊接一個月內推出PSP，亦唔會考慮剔除遊戲卡帶區碼嘅限制，更加唔會劈價到$1,400港紙搶客，真係禁不住要講聲：多謝任天堂！</fontstyle></spanclass></p></body></html>