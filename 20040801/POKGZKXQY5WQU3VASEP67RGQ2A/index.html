<html><header><meta charset="utf-8"><title>私隱不是遮羞布 - 左丁山</title></header><body><h1>私隱不是遮羞布 - 左丁山</h1><p>呢日睇緊世界著名球評家RobHughes評論英格蘭領隊艾力遜嘅連環偷食，津津有味之至。忽然聽聞俞琤批評鄭大班，俞女士嘅言論亦夠晒精采，正一係佢最叻、佢最啱、佢最大義凜然咁捍衞香港言論自由。如果對RobHughes分析係嘆服嘅話，對俞女士直情係拜服。&#13;<br>先講艾力遜。六年前佢喺羅馬做拉素隊教練，與女律師NancyDall'Olio（已婚）住埋，跟住帶埋Nancy去倫敦。一位瑞典同鄉，電視女主持UlrikaJonsson喺倫敦有啲名氣，好快就與艾力遜黐埋，兩年前小報大事報道，事件曝光後，艾力遜宣布只愛Nancy。好嘞，𠵱家又俾小報揭發與英格蘭足總女秘書上床，佢循例唔認，點知女秘書直接承認晒，佢嘅短期情郎重包括埋英足總行政總裁MarkPalios㖭。</p><p>RobHughes話艾力遜成日講私隱，以私隱做擋箭牌，但另一方面又想塑造自己成為「明星名人」，猛接廣告，而且一隻腳站在足總，另一隻腳就想與車路士班主、俄羅斯油王眉來眼去。卒之逼到英足總與佢續約，成為全世界最高身價嘅領隊，喺Hughes眼中，艾力遜有乜私隱可言？平時博出鏡就得，到報紙爆佢料，就以私隱做擋箭牌？世間事邊有咁便宜！&#13;<br> 艾力遜唔怪得咁喜歡碧咸，每次碧咸傳出緋聞，佢就話支持碧咸，原來佢兩位都咁鍾意食散餐，係同道中人。呢個世界上，做咗明星，靠名氣賺大錢，就唔好講私隱咯，要靠自己實力，假如艾力遜為英格蘭贏咗世界盃、歐洲盃，跟住返瑞典鄉間度假，暫離名利場，英國球迷就會尊重佢嘅私隱。輸咗波，周圍滾以私隱做遮羞布，唔怪得RobHughes都忍唔住，要射艾力遜下馬。</p></body></html>