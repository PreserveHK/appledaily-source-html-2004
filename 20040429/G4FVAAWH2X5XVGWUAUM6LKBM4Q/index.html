<html><header><meta charset="utf-8"><title>地產多聲道：南豐示範單位鬥靚</title></header><body><h1>地產多聲道：南豐示範單位鬥靚</h1><p>近排個樓市靜咗好多，部份賣緊貨尾嘅發展商，都要出嚟搞吓促銷活動，吸引市場注意。南豐同中原一齊為旗下荃灣翠豐臺，同小欖浪濤灣送家具，重搞咗個「最喜愛示範單位」選舉。&#13;<br> 中原黃澤文話，由即日起至下月底止，兩樓盤示範單位嘅參觀人士，都可以選出佢哋心水示範單位，好似浪濤灣就有三個唔同主題嘅示範單位，翠豐臺有五個。每個盤都會設一個大獎同五個特別獎，大獎可得五千蚊家具禮券或商場購物券，特別獎則可得五百蚊旅遊禮券。另外，𠵱家凡買翠豐臺兩房單位，可獲贈五萬蚊家具禮券，三房有七萬五千蚊。&#13;<br> 南豐麥一擎話，最近樓市靜咗，可能係大家調高咗售價，又話加息，兼且股市又唔多好，希望搞吓活動同提供優惠，可以吸引買家入市。<br> &#13;<br> <spanclass>地鐵商場提早過母親節 &#13;<br> 不時都有推廣新招嘅地鐵公司，嚟緊嘅母親節，就用最實際嘅手法，即係送錢嚟吸引消費者，啱晒精打細算嘅媽咪口胃；重決定提早出擊，5月1號已經可以換領。&#13;<br> 今次地鐵會送出總值六十萬嘅現金購物券，凡喺九龍灣德福廣場、青衣城同柴灣杏花新城，購物滿八百蚊（憑即日一張食肆及一張非食肆商戶，每張一百蚊或以上發票），可換領地鐵商場一百蚊購物現金券，每間商場名額二千個。而用現金券買滿八百蚊，又可以再換現金券。而其他租戶都有提供優惠畀消費者。</spanclass></p><p><spanclass>美聯過濠江搵食 &#13;<br> 美聯測量師行禮拜二請記者去澳門一日遊，主要係睇樓盤，原來佢哋已經打緊呢個市場嘅主意。蘭西噚日見到報紙廣告，美聯會搞三個澳門睇樓團，聽測量及策劃部董事張一輝講，半日已經有兩團爆咗，每團約二十五至三十人，反應熱烈。&#13;<br> 張一輝話，佢哋計劃喺澳門開設分行，𠵱家留意緊睇樓團嘅反應先至落實。&#13;<br> 佢透露，當地有公司肯畀寫字樓佢哋開分行，條件只係由美聯負責交雜費，條件咁優厚，係因為當地嘅商業活動唔係咁活躍。<br> &#13;<br> <spanclass>物業管理一腳踢 &#13;<br> 市民對住屋嘅要求愈嚟愈高，物業管理公司提供嘅服務就層出不窮，無非都係想切合住戶需要。&#13;<br> 新地嘅土瓜灣農圃道十八號，宣傳攻勢浪接浪，負責管理嘅康業，噚日向傳媒介紹物業嘅個人化管理服務，例如幫住客買家居用品，代辦消閒活動同埋打理家居瑣碎事等。&#13;<br> 將單位出租嘅業主，重可以搵管理公司幫手收租，安排續租，代交差餉、地稅同管理費等。負責賣樓嘅代理總經理周國賢話，希望下個禮拜開放現樓示範單位畀傳媒睇，或者會喺母親節檔期開賣。&#13;<br> </spanclass></spanclass></p><p><spanclass>中環今日吹夏威夷風 &#13;<br> 商業中心區嘅中環，今日變得動感火熱，皆因會有兩個身穿草裙、頭戴花環嘅外籍女郎，喺中環繁忙街道上大跳草裙舞，令中環充滿夏威夷風情。跳舞女郎沿途重會派發「悠然自Duck」黃色鴨仔玩具畀途人。&#13;<br> 呢兩個外籍靚女嘅跳舞路線，係由太子大廈德輔道中出口開始，經滙豐總行，沿皇后大道中九號往中匯大廈，至終點娛樂行。&#13;<br> 原來呢個活動係由信和集團策劃嘅，目的係宣傳集團旗下屯門黃金海岸嘅租盤。認真夠出位。不過，今時今日嘅環境，打工仔見到人跳草裙舞，會唔會有另類聯想呢？&#13;<br> 蘭西&#13;<br> 電郵地址：<ahref>nancy@appledaily.com &#13;<br> </ahref></spanclass></p></body></html>