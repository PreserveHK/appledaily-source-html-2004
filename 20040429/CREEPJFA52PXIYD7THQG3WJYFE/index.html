<html><header><meta charset="utf-8"><title>一味窩輪：炒中石油Call正選9901</title></header><body><h1>一味窩輪：炒中石油Call正選9901</h1><p>恒指最高升過91點，埋單只有10點進帳，算係和氣收場。期指今日結算，結算過後見真章，估計萬二大關守得住之後，有機會做番好啲。3月份恒指大散1226點，4月至今為止再跌516點，淡友再炒落搵錢嘅水位有限。平淡市中，石油股比較出色。隔晚美國油價再升，產生刺激。&#13;<br> 上榜嘅窩輪有3件係中石油（857）嘅Call輪，即9445、9405、9467，全部都係仙輪，壽命剩番1至3個月，溢價由10%至29%。呢啲高溢價輪，風險嗰橛大過利潤嗰橛，炒嘅話，先要有輸到冇渣嘅心理準備。穩打穩紮玩中石油Call輪，正路之選係9901與9343。9901今年8月到期，輪價91仙，溢價1.1%，槓桿率3.9倍。9343年底到期，輪價53仙，溢價4.5%，槓桿率6.7倍。&#13;<br> 日日都有啲威水輪，但唔少遲吓會變成死火輪。華晨（1114）由3.10元爬上3.15元，Call輪9300做咗阿一，收2.5仙，彈升32%。6月初到期，計落剩番23個交易日，行使價4元，正股要喺呢段日子升85仙以上，得唔得呀？隻輪大概最後會變成冇渣嗰隻。<br> &#13;<br> <spanclass>9521屬高危輪 &#13;<br> 中鋁（2600）收4.95元，升3格，Call輪9521收37.5仙，升12%。呢件亦係高危輪，8月底到期，溢價38.9%，槓桿率13.2倍。就算正股因超賣而上升，都好難望有幾十巴仙升幅，到頭來，9521都係瓜多過菜。隻輪行使價6.50元，𠵱家正股5元都唔到，隻輪博唔過。&#13;<br> 章盛</spanclass></p></body></html>