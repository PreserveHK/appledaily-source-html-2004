<html><header><meta charset="utf-8"><title>　　功能議席大改組貫徹「均衡參與」 - 李八方</title></header><body><h1>　　功能議席大改組貫徹「均衡參與」 - 李八方</h1><p>雙普選變咗「雙失普選」，除非搞一鑊港式「布拉格之春」，導致解放軍揸坦克出銅鑼灣，同市民「血濃於水」打成一片，港人惟有化悲憤為力量，九月良心投票，同埋同時焗董曾嘅○七○八選舉方式，喺中央人民政府劃地為牢之下，爭取最大空間。&#13;<br> 首先，就係○八立法會，功能及直選議席各佔一半，首先要董曾增加到幾多席，更加重要嘅就係功能組別一定要重組。<br> &#13;<br> <spanclass>現時分組難反映現實 &#13;<br> 若然立法會增至一百席，功能同直選各佔五十。功能組別方面，港人一定要嚴格監督，不准特區政府打茅波，將啲議席劃晒畀啲「福建愛國商會」、「維園阿伯愛國論壇」、「長沙灣豬牛屠宰業基本法學習小組」，同埋由鄔維庸做會長嘅「鄔氏（愛國）宗親會」之類，一定要按照聯合國人權標準，全面實現「均衡參與」，將啲功能組別，以職業功能劃分，嚴防特區政府暗中撚嘢，偏幫土共，借住增加功能議席之便，暗中施行「偽愛國極左人工隆胸手術」，搞小動作，專門向左邊一味灌漿、注射矽膠、加墊，搞到左邊好似喜馬拉雅山咁高，壓倒另外嗰邊真正嘅港人民意代表！&#13;<br> 現時嘅功能組別，喺九十年代劃分，無法反映今日經濟現實面貌。例如，今時今日又話發展中醫中藥，點解中醫冇獨立嘅一席，醫護界選出嘅年年係西醫？又例如話要搞「環保港」，人哋德國都早已有綠黨執政，點解綠色環保團體又冇一席？至於性工作者，係人類最古老職業，呢幾年飽受北姑賤價衝擊市場，亦應該要有一席。的士司機七年來屢遭欺壓，又話迫減價，又俾村巴谷到冇路行，擺長蛇陣吉車抗議都無數鑊，冬冬淨係識得喊，運輸業嘅議員係自由黨劉健儀，梗係只會射住巴士公司老細，以的士司機為題，都拍過幾套暴力片，冇乜理由的士大佬冇一席？保障新聞自由，傳媒工作者又要有一席，近來明星鍾意講政治，成龍都學人狠批台灣選舉係世界笑話，發展港產喜劇創意，兼協助成龍呢亭人提高論政水準，影藝人又梗要霸番席！七十二行，均衡參與，咁就可以全民提高民主治港質素，為爭取二○一二年普選打定樁！</spanclass></p><p><spanclass>雞鴨禽販也要佔一席 &#13;<br> 另外，好似女強人蔣麗芸話頭，以往啲功能組別議員，好多霸住毛坑不拉×，做夠兩屆，好自動引退，想再做咩，有膽就出嚟直選，若然唔敢，即是自己任內冇料到！嗱，例如旅遊業，楊孝華做成十二年，佢又係國泰代表，佢話咁多年佢喺國泰啲手下夥計都高升晒，人哋老江做兩屆都退休，睇嚟楊孝華係時候退選，返國泰做名譽董事，以世伯身份指導吓陳南祿嘞！&#13;<br> 蔣麗芸點名劉皇發，話劉主席唔好再霸住新界議席。又係喎。名設計師鄧達智夠係新界人，高大威猛，有香港Armani之稱，點解唔做得新界嘅代表？增加立法會議席，改革功能組別劃界，若然雞鴨禽販有一個議席，又使乜走去政府總部示威怒掟雞籠？&#13;<br> 喬曉陽話：港人毋須激動，民主發展，重有好大空間！又係喎！七一大遊行，九月良心投票之外，重要昅實政府功能組別要大改革，全面貫徹「均衡參與」，報答喬曉陽嘅一片好意呀！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>