<html><header><meta charset="utf-8"><title>股壇瀏覽器：美林唱淡新地受壓</title></header><body><h1>股壇瀏覽器：美林唱淡新地受壓</h1><p>港股周四冇跟住美股跌，噚日則跌番夠本，恒指收報13066，跌213點，成交168億元。市場原本憧憬期油會炒爆煲，點知美國出埋口術話考慮動用戰略石油儲備，油價仍然進一步攀升，股市冇晒符要繼續跌。&#13;<br> 新地（016）公布業績後被美林唱淡，話佢已經到晒價，市價高於資產淨值，將其投資評級由「買入」降至「中性」。搞到新地股價大跌3.62%；恒地（012）亦跌1.84%。地產股近期不明朗因素頗多，一來唔知加息潮會否冷卻樓市，二來地產商又唔知能否增加廉價土地儲備，兩大因素影響到地產股的資產淨值能否持續增長，支持股價向上。&#13;<br> 地產商似乎諗住聯合行動同政府講數，叫政府在補地價方面咪企得太硬。其實講到尾，唔係市場冇土地供應，只係發展商唔願意出高價買地，如果地產商話要買平地政府就要讓步，而綜援人士要求唔好削綜援政府就企硬，咁又點講得過去呢？地產商若賺地貴，咪索性唔好起樓咯，到時市場對土地需求減少，地價自然會下滑，咁簡單的市場規律，發展商冇理由唔明。就算真係要同政府講數，都唔好咁高調啦，令阿董呢個弱勢政府難做。&#13;<br> <br> <spanclass>華晨低位有承接 &#13;<br> 華晨（1114）一如所料因為上半年汽車銷售成績欠佳遭沽售，一度急挫逾8%，最低1.52元，不過低位承接力都頗強，收報1.56元，跌幅收窄至6.02%。最慘是其他汽車股都受拖累，駿威（203）收報2.725元，跌2.68%；長城汽車（2333）亦跌3.87%。華晨暫時在1.52元水平可企穩，以後就要睇汽車銷情會否持續下滑。&#13;<br> 阿虎</spanclass></p></body></html>