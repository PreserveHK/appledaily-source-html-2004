<html><header><meta charset="utf-8"><title>僅《無間道II》奪最佳剪接獎<br>馮仁昭四圍超：亞太影展港片鎩羽而歸</title></header><body><h1>僅《無間道II》奪最佳剪接獎<br>馮仁昭四圍超：亞太影展港片鎩羽而歸</h1><p>噚晚《第四十九屆亞太影展》喺日本福岡舉行，呢次一共有三十九部戲角逐十六個獎，香港都有三部片參賽，分別係劉德華主演嘅《大隻佬》、黃秋生主演嘅《無間道II》同張栢芝主演嘅《旺角黑夜》都入圍，不過香港只係憑《無間道II》拎咗個「最佳剪接」，得獎者彭發同彭正熙都冇去攞獎。<br> &#13;<br> <spanclass>《原罪犯》導演得獎 &#13;<br> 頒獎禮儀式好簡單，就連行紅地氈都慳番，結果由台灣嘅《台北二一》得到「最佳影片」，「最佳導演」就係韓片《原罪犯》嘅朴贊郁，呢套戲嘅男主角崔岷植就拎埋「最佳男主角」，而「最佳女主角」係吉隆坡電影《Pontianakscentofthetuberose》嘅MayaKarin。「最佳男配角」係日本電影《Kwaidan》嘅香川照之，「最佳女配角」係台灣電影《黑狗來了》嘅林美秀，佢之前都喺第四十屆金馬獎都攞過女配角。&#13;<br> 林美秀事後大談得獎感受，佢用國語話：「多謝評審團給我的肯定，這個獎是整部電影人員的榮譽。」&#13;<br> 「最佳影片」《台北二一》嘅導演楊順清攞完獎後即打電話同老婆報喜，佢用國語話：「我得這個獎很感動，本來我都看好對手《無間道II》，結果可以勝出，謝謝評審支持。」&#13;<br> 記者陳月萍、仇志德福岡直擊</spanclass></p><p><spanclass>陳法蓉唔覺意收胸 &#13;<br> 朱茵同陳法蓉兩位好姊妹噚日齊齊喺美孚出席宣傳活動，陳法蓉重以一身低胸裝大騷身材，令朱茵當場失色，陳法蓉話：「我用健康方法減咗十四磅，條腰𠵱家廿二吋，但世事冇兩全其美，個胸部都連帶細咗，惟有搵吓有冇一啲健康嘅方法健胸。」<br> &#13;<br> <spanclass>林曉峰添七磅熙仔 &#13;<br> 林曉峰（阿Lo）老婆康子妮噚日產下第二胎，馮仁昭打電恭喜阿Lo時，佢心情都相當興奮。阿Lo話老婆第二胎又係仔，重七磅，相當健康，佢已經幫個仔改名林熙，加埋大仔林寶，即係「小寶與康熙」囉。咁啱就嚟到中秋，馮仁昭問佢幾時可以影番張一家四口嘅大合照，但阿Lo話佢大仔怕醜，遲啲再算喎。<br> &#13;<br> <spanclass>余文樂帶病掃貓屎 &#13;<br> 余文樂噚日去電台接受訪問，佢呻自己大病初癒，重要打理隻愛貓，搞到冇覺好瞓，佢話：「我啱啱先好番，但怕自己再病，夜晚十一點幾已經瞓。點知今朝早突然聞到好臭，最後發現隻貓喺我床下底屙屎。佢重踩到啲臭臭，之後喺屋入面行來行去，搞到我要清理乾淨先可以再瞓。」不過阿樂始終都係錫貓，重帶埋佢哋為新碟拍封套。<br> &#13;<br> <spanclass>《青出於藍》被批醜化教師 &#13;<br> 無綫新劇《青出於藍》推出以嚟接獲唔少投訴，至噚日為止影視署共接到十三宗，其中十二宗投訴呢部劇醜化教師形象，以及對青少年有壞影響，另外一宗就投訴內容有詆毀北方女性之嫌。《青》劇監製梅小青噚日話佢哋只係反映現實，認為觀眾濫用咗投訴嘅權利。</spanclass></spanclass></spanclass></spanclass></p></body></html>