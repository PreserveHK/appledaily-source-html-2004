<html><header><meta charset="utf-8"><title>　　政治宣傳洗腦劣評如潮 - 李八方</title></header><body><h1>　　政治宣傳洗腦劣評如潮 - 李八方</h1><p>特區政府政治洗腦宣傳片，強制在三個電視台新聞時段前插播，全港譁然，廣管局接到多宗投訴！&#13;<br> 若然呢個「祖國」真正係可愛，毋須洗腦宣傳，香港人成熟理智，人人都會自然去愛，不過好可惜，特區政府猛咁叫人「心繫家國」，唔少祖國領導人、省長、市長紛紛將資產轉移國外，子孫入埋美國籍，銀根繫瑞士，子孫繫美國，有乜依郁，拍拍籮柚鬆人，六四拒絕平反，文革唔肯道歉，剩番啲老襯，先至會「心繫家國」。&#13;<br> 長毛首日開立法會，即質詢條宣傳片，民政事務局長肥平強辯，話要加強宣傳「愛國教育」。就算加強宣傳「愛國教育」，都毋須一定要效法五十年代殖民地中環啲戲院咁，加插英女皇玉照，奏英國國歌，若果呢招有效，五六十年代嘅香港人就早已個個愛晒英國，咁嘅除褲放屁動作，又何須殖民地政府靜靜雞取消？</p><p><spanclass>肥平老婆愛民國定共和國？ &#13;<br> 問吓啲柬埔寨人，唔愛赤柬，唔愛波爾布特，係咪等於唔愛吳哥窟，香港人從不批孔，唔會破壞古迹，唔會鬥爭老竇老母，香港人嗰陣時冇人教，六十年代寄棉衲生油返大陸，八十年代亦教埋大陸人乜嘢叫行政管理、乜嘢叫銀行。一九八九年六四，鄧小平發咗癲，瘋狂屠殺示威羣眾，香港人百萬人大遊行聲討法西斯。愛國，香港人從來知道參與，唔使任何人教，更毋須子孫入晒美國籍（由美國前總統克林頓親自踢爆）嘅老董，用一啲咁低劣嘅短片，拜神唔見雞咁監粗HardSell！&#13;<br> 至於肥平叫香港人愛國，八方亦有少少疑問：肥平老婆胡慧中，係中華民國在台灣嘅公民，持有中華民國護照。平嫂愛嘅祖國，係青天白日嘅中華民國，定係五粒寒星嘅中華人民共和國？&#13;<br> 洗腦宣傳短片，由於毫無創意，冇乜人理睬，點知搭多件八卦天后，聽見支歌，見到郭晶晶跳水英姿，好多香港人都會諗起八卦周刊封面深入民間嘅晶晶躺在霍家公子懷中嗰個含春冧樣。&#13;<br> 正如陳坤耀領導下嘅嶺南大學社會系教授王耀宗話頭：「最重要係改善民生同人權，獲得人民認同，否則日日聽、月月聽、年年聽國歌都冇用，大陸點解咁多人要出國？」&#13;<br> 洗腦宣傳棧晚晚一到咗播出呢個悶死人嘅片段，人人爭住去廁所，沖埋廁先至出來，啱啱夠鐘播完，香港人生活忙碌，好識善用時間嘅。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>