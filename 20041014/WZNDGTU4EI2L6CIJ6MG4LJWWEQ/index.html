<html><header><meta charset="utf-8"><title>　　湯大狀開會不忘陪老婆 - 李八方</title></header><body><h1>　　湯大狀開會不忘陪老婆 - 李八方</h1><p>大律師公會今個月二十號上京，外界最關心係吳靄儀究竟上唔上到去，同埋今次會唔會申請埋回鄉證？&#13;<br> 八方噚日喺立法會見到佢，咁就梗係要問吓佢啦。吳靄儀話申請回鄉證就一定趕唔切㗎喇，𠵱家惟有照舊用護照申請簽證，不過到噚日為止都重係未知批唔批，但佢就話申請護照要填好多表，煩到佢死咁話喎。&#13;<br> 而佢嘅拍檔湯家驊就輕鬆得多，事關佢一早就有回鄉證，噚日佢太太Daisy重去咗立法會為老公第一次開會打氣㖭，真係恩愛；可能因為怕嬌妻悶親，湯大狀周不時都喺議事堂「騰出騰入」，照顧吓愛妻，唔好得佢一個人咁寂寞。&#13;<br> 立法會噚日人頭湧湧，好多新人都未熟架步，大班同梁家傑都周圍搵洗手間，可知立法會大樓真係好似一個迷宮，入咗去都未必識路，小心小心。&#13;<br> 梁家傑雖然唔肯再講入行會單嘢，但係人都估佢唔制，你話係咪冇聲可出。佢同八方講，已經請到助理，又係一位前記者，八方嘅同行真係搶手有市場。&#13;<br> （圖）湯大狀第一日開會帶埋老婆，唔知係咪怕佢自己坐喺度悶親，專程走去公眾席，鬼咁sweet。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>