<html><header><meta charset="utf-8"><title>有利條件集一身<br>股路縱橫：鞍鋼目標4.7元</title></header><body><h1>有利條件集一身<br>股路縱橫：鞍鋼目標4.7元</h1><p>港股噚日嘅表現，可以分開3瓣嚟講。第1，大市調整完成，正式破關而上，以全日最高的13672收市，大升155點，成交更大增到214億元，上升股隻亦比下跌股隻多。今個禮拜，港股基本上係調整市，但應跌而唔跌，噚日重大升，證明市底真係好強，下禮拜個市好有機會大升，甚至會衝破14000大關阻力，挑戰更高位。&#13;<br> 第2，國企股終於再度發力，國指收4797，大升89點，其中亦係以原料股表現最突出。中鋁（2600）、江西銅（358）、3隻鋼鐵股，同埋安徽海螺（914），升幅在3%至5%之間。噚日下晝，有消息傳中央對股市有新政策（當然係利好），之後就見到有大量買盤入市，係咁掃，大部份都以高價收市。國企今次能夠接力而上，對大市能夠突圍，好有幫助。&#13;<br> 第3，市場資金轉而追捧國企，近期大升嘅二三線股就全部唞氣，有部份回落之勢都幾急。最礙眼係隻中信資源（1205），早段重搶到上1.92元，升成12%，但午後大戶掉轉槍頭一質，就成隻散晒，結果低收1.51元，倒跌11.7%，成交當然係賓虛咁嘅場面，接近2億股。中信資源急升，主要係春江鴨入市，而急跌亦有古仔，就係有關方面𠵱家傾緊單大「刁」，股價若升得太急，會好礙眼，所以要㩒番低佢。不過，落番1.5元水平，應係上車機會，相信唔使一兩個月，股價會見到2字頭。&#13;<br> 中信21世紀（241）同銀建國際（171）亦都出現急升後的調整，前者跌7.2%，後者跌4.6%，急升後調整一下好正常，整固完成後，後市嘅升勢會更健康。21世紀同銀建呢兩間公司，聽聞好快會有勁料爆，大家不妨趁低入市。<br> &#13;<br> <spanclass>破頭肩底頸線阻力 &#13;<br> 國企原料股發力，有大行就推介鞍鋼（347），話佢04年度（12月年結）嘅PE7倍，而05年度更會落到5倍，目標價4.70元。鞍鋼噚日最高3.575元，收3.525元，升5.2%，係3隻鋼鐵股中力度最強者。&#13;<br> 鞍鋼計劃收購同系公司的鐵礦場，完成後將會成為內地最具投資價值的鋼鐵公司，因為85%的原料已可自給自足；同時公司負債比率低，加息影響輕微，而第3季盈利又出乎意料咁好，噚日股價彈升，已突破頭肩底頸線阻力，短線可挑戰前高位3.90元。&#13;<br> 郭兆誠</spanclass></p></body></html>