<html><header><meta charset="utf-8"><title>　　蔡素玉要重返「垃圾會」 - 李八方</title></header><body><h1>　　蔡素玉要重返「垃圾會」 - 李八方</h1><p>噚日民建聯誓師大會，馬力同蔡素玉喺台上公開闢謠，馬力排港島區名單首位，蔡小姐排第二，馬力問蔡小姐話有傳聞指民建聯想踢蔡小姐出立法會，真唔真？蔡小姐好激動咁否認，重話有大家全力支持，自己雖然排第二，都有信心一定會重返「垃圾會」，可能佢激動得滯，將立法會三個字講錯咗，如果嗰個真係「垃圾會」，蔡小姐又點會咁眷戀？&#13;<br> 馬力亦都有蝦碌鏡頭，將港島區講成港島東，最後大合照時又自動退咗去後排，搞到前主席曾鈺成企正中間，最後要黨友搵番馬力出嚟，扯佢行上前排先似番樣。另外，噚日再有多一個人宣布參選，現任香港會計師副會長陳茂波宣布以獨立身份參選會計界，有指現任立法會會計界代表李家祥支持陳茂波，但陳就話未有向李家祥攞提名，自己已經考慮咗一年幾先決定參選，佢認為二○一二年可以普選。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>