<html><header><meta charset="utf-8"><title>抵死中年 - 陳也</title></header><body><h1>抵死中年 - 陳也</h1><p>報章大字標題，中年人五分一死於缺運動。所謂中年，是指三十五歲以上。三十五歲上限，指標明確，一經批核，閣下就歸入中年老餅一族，有乜依郁，經專家剖屍，歸納出致死原因，是因為……不是缺運動，是「你估你十八廿二咩，有番咁上下年紀都唔自愛！」再講白一點，分明窒你，阿叔，你衰老呀！&#13;<br> 五個救火的是少年，五分之一死都唔做運動的是中年，無火無朝氣死蛇蛇，活該早死早着。這批不運動（可能還會不着襪，着了襪又不會脫，脫了又不會動手洗……）的中年，有樣辦人睇。平時四肢無力，只會努力運動自己塊面，對鏡頭擠出肥油油笑容的高官，他們明知假笑不帶氧，仍勤於每日操練超過半句鐘，長期錯用人體資源，死咗都唔使恨。&#13;<br> 又有一種不運動的中年，最驚就是上街運動，抗拒流汗，避忌陽光。這種「主張冇運」族，一有風吹草動就會撻文革的「朵」，說文革才是真正的「運動」，香港無論五十三萬抑或二十萬人上街做民主運動，都會被貶為製造麻煩、隨時會令政府跟中央的關係「猝死」，不利溝通。而平日不上街，到七一才上街，即是醫生說的「假日運動員」，在「反上街運動」的人眼中，這種人最該死。&#13;<br> 民意調查說七一上街遊行的市民多為四十歲以下，一年做一次高溫競步，又不是大暴走，鍛煉腰腳兼排出毒素，持續發展做下去，肯定秀身健康，延中年益壽。</p></body></html>