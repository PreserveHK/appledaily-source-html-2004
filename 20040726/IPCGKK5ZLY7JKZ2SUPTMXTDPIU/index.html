<html><header><meta charset="utf-8"><title>　　飛天朱慘遭祖國祭旗 - 李八方</title></header><body><h1>　　飛天朱慘遭祖國祭旗 - 李八方</h1><p>立法會選舉吹雞，開始入波埋位，除咗準備大規模抹黑民主派議員（例如公然誹謗民協嘅馮檢基向阿婆派錢拉票），估唔到第一個成為犧牲品嘅，反而係準備喺新界東直選、愛國撐董嘅自己友朱幼麟。&#13;<br> 飛天朱恨直選出線，早已流晒口水。佢設計埋圖案，較早前亦四處嗌定咪。好可惜，新界東只得七席，頭四席民主派攞硬，親中嘅田少同民建聯劉江華包緊尾，若然飛天朱殺入嚟，分分鐘分薄晒田少同哨牙劉啲飛。&#13;<br> 傳聞國家左諗右度，惟有犧牲飛天朱，執行組織紀律，勸退佢。咁又係，飛天朱雖然好親中，但佢嘅生活作風，又唔似一個中國人。佢太過愛護動物，曾經多次膽粗粗咁寫信畀佢所敬愛嘅黨中央，叫佢哋保護啲野生動物，唔好生劏咁多老虎、貓狗呀咁。愛護動物嘅人道作風，係鬼佬所為，中國人割熊取膽、劏貓飲血，一早慣晒，又點到飛天朱以假洋鬼子身份指指點點，干預十三億人民嘅飲食生存權？得罪咗祖國唔知，飛天朱都算大懵。</p><p><spanclass>嗜好另類陣味唔同 &#13;<br> 第二可能係因為佢係恒生何氏大家族女婿。眾所周知，恒生俾滙豐吞併咗，現時經已係外國金融勢力嘅一部份。恒生滙豐啲總經理，並無久唔久就失蹤一個半個，好似劉金寶咁，突然接受雙規調查貪污。對於國家嚟講，恒生咁乾淨，始終陣味唔係同自己咁啱聞。加埋飛天朱啲嗜好太過另類，例如好養唔養，喺北京四合院豪宅養隻豬嚟做寵物，暗示京畿重地，豬狗橫行，佢重久唔久同隻北京豬kiss嘴吻，即同畜生嘅感情融洽，咁即是話佢親中愛國，分分鐘係跪地餵豬乸喇。&#13;<br> 飛天朱係港進聯中堅，港進聯劉漢銓想搶奪中總黃中指議席，都俾黃宜弘笑騎騎擊退，剩番個鄉下佬鄧兆棠，又唔知過唔過到新界鄉議局嗰關。連老左私下都話未吹雞開選，港進聯經已玩完，剩番條變色龍民建聯獨撐親中大局，飛天朱係飛天專家，可惜中方今次喺佢副滑翔翼篤咗兩個窿，風向唔就，惟有躀佢一鋪。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>