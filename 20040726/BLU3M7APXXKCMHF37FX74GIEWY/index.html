<html><header><meta charset="utf-8"><title>　　羅范椒芬分享讀書經驗 - 李八方</title></header><body><h1>　　羅范椒芬分享讀書經驗 - 李八方</h1><p>科大喺暑假期間搞夏令營，等啲預科同學預先體驗吓大學生活嘅滋味，教統局常秘羅范椒芬噚日去同學生仔分享感受，提到香港嘅大學教育喺過去十年突飛猛進，係人都知佢啲仔女喺外國讀書，羅太聲稱話如果𠵱家畀佢再揀，係咪畀啲仔女喺外國讀書都值得商榷喎。羅太重勸勉班同學，第一個學位讀乜嘢科目唔重要，佢個仔係讀工程，𠵱家就喺銀行做嘢。&#13;<br> 啲細路都係接受外國教育嘅科大校長朱經武，個仔喺美國讀建築，但係佢話讀建築喺美國根本搵唔到工，勸班同學為興趣之餘，都要現實啲，睇吓讀嘅科目搵唔搵到食。&#13;<br> 另外，香港大學校長徐立之響遺傳學界咁出名，但佢細個嘅志願原來唔係做科學家。佢早排去咗間中學同啲學生傾偈，話自己自細鍾意畫畫、睇建築圖，大個諗住做室內設計或建築師，點知當時中大無建築系，於是就走咗去讀生物，佢話啲朋友成日笑佢，話基因工程都算係建築，佢就覺得自己都好夠運，因為𠵱家潮流興遺傳，令佢誤打誤撞走響時代尖端，都無乜遺憾咯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>