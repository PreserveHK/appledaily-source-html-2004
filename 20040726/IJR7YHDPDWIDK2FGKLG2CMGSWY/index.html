<html><header><meta charset="utf-8"><title>　　港台命運唔樂觀 - 李八方</title></header><body><h1>　　港台命運唔樂觀 - 李八方</h1><p>呢輪講溝通，少咗聽到有徐大炮之稱嘅徐四民向港台發炮，前光華女強人就話，徐大炮有新諗法。江素惠早前向八方透露，徐大炮曾私下同佢講，對香港電台嘅睇法改變咗，覺得應該由得港台民營化，然後特區政府再開多個「正牌官台」，專門肩負宣傳及「唱好」嘅重任。&#13;<br> 在商台全線「失陷」後，有人似層層話，港台九月就有變，唔知有乜靈通消息，點解係九月，當然係避開選舉。總之港台前景不樂觀，特別聽到朱培慶處長嘅上司，問責局長曾俊華開聲叫朱培慶交報告，話港台嘅防貪機制欠完善，老朱都應該聞到燒焦味。&#13;<br> 八方聽聞，鬍鬚仔曾俊華一向低調，但係佢上場之後，亦覺得港台一啲「長期以來存在嘅問題」需要正視，否則遲早整單大嘢，不過，係人都知向港台呢類傳播機構開刀，好容易引起反彈，所以要三思而後行，港台中人，等住接招。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>