<html><header><meta charset="utf-8"><title>　　飛哥封咪　選擇正確 - 李八方</title></header><body><h1>　　飛哥封咪　選擇正確 - 李八方</h1><p>人生無常，好似啱啱嘅南亞海嘯咁，無端端死咗咁多人，生死真喺唔輪到我哋話事。政壇大哥大李鵬飛原來都有過逃出鬼門關嘅經歷，就係喺九八年選舉期間，佢患咗肝炎，病情一度好嚴重，佢不忌諱立過兩份遺囑，一份畀家人、一份畀自由黨嘅周太同埋夏佳理，希望佢哋繼續努力。&#13;<br> 飛哥當然大難不死，佢喺《有線》接受堪輿學家麥玲玲嘅訪問（聽日先播出），麥師傅指飛哥嘅命格係將軍命，又有貴人相助，所以好適合搞政治，但搞生意更加好，一定會賺大錢。&#13;<br> 飛哥就話，佢細個都有用「紫微斗數」算過命，𠵱家睇番唔少預測都幾準確，佢重提八○年代曾經為幫朋友做銀行擔保幾乎要破產，後嚟搞到要向麥理浩港督申報，真冇面。不過，麥督好有信心佢可以努力解決，後嚟佢真係化險為夷，運程好轉。&#13;<br> 講到做生意，佢覺得冇人及李超人，佢重話，富有對佢冇意思，只要足夠就可以。&#13;<br> 至於○五年嘅運程，麥大師就話佢封咪正確，以後做顧問就好啦。咁啱，港台噚日頒個名嘴獎畀佢，認真應景。&#13;<br> （圖）香港電台噚日選出二○○四年風雲人物，李鵬飛（左二）、鄭經翰及黃毓民三位封咪名嘴獲得風雲組合大獎。&#13;<br> 梁祖彝攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>