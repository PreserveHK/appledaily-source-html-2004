<html><header><meta charset="utf-8"><title>　　加入全球賑災香港要做國際城市 - 李八方</title></header><body><h1>　　加入全球賑災香港要做國際城市 - 李八方</h1><p>印尼大海嘯，全球總動員賑災，聯合國呼籲一月六日為全球賑災日，咁香港自稱為一個國際城市，香港人不得不面向世界，做番場好戲！&#13;<br> 連民主黨新科主席肥仔達，去布吉過聖誕，撞正海嘯，幾乎斷正蒙難，唔知係咪執番條命之後，脫胎換骨，得到泛民主派支持，押後元旦反官商勾結大遊行，改為與自由黨合作，響應聯合國，改為賑災！&#13;<br> 至於民建聯，就未肯加入，話自己已經搞緊，又係嘅！華南水災佢就會第一個彈出表現愛國，全球賑災喎，土共老左，始終表現縮窒！<br> &#13;<br> <spanclass>再次表現香港人嘅風骨 &#13;<br> 泛民主派取消咗反官商勾結大遊行，咁另一路人馬掀起「反鄭大奸遊行」，繼續吹雞，本來經已反應一般，現時咁嘅氣氛，全世界死咗十萬人，數以千萬無家可歸，若然自己重因為領匯上唔到市，搵唔到嗰浸快錢，就上街示威搥胸頓足，未必得到同情。&#13;<br> 正所謂世界潮流，浩浩蕩蕩，順之者昌，逆之者亡！領匯上唔到市，同印度洋大海嘯死十萬人，邊單先至係災難？香港人嘅人格、風骨、正氣，繼去年五十萬人大遊行之後，一月一日賑災，就係再次表演嘅時刻。&#13;<br> 不過亦唔好俾另一啲政治勢力借賑災而上下其手！所謂團結，唔係話就此妥晒廢董班子，亦唔係唔再同親中反港分子計數，而係喺元旦日，香港加入國際主流，暫時擱置一日咁多唧。&#13;<br> 今次領匯上唔到市，大家搵少一萬幾千，濕濕碎之至！一月一日面向國際，亦係每一個香港人嘅使命，多少都捐啲啦，第日香港有事，一定會種善因，得善果嘅。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>