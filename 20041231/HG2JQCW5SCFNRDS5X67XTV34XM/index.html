<html><header><meta charset="utf-8"><title>　　詩姐獲頒名譽博士 - 李八方</title></header><body><h1>　　詩姐獲頒名譽博士 - 李八方</h1><p>近排「詩姐」梁愛詩都可謂忙到𠱁𠱁轉，一方面要繼續代表政府就公務員減薪上訴到終審法院，另一方面又要為領匯單官司而頭痕，搞到佢都唔敢請假去旅行輕鬆吓，加上呢排又寒流襲港，詩姐患上大感冒，難怪佢都話希望政府唔好再打咁多官司，等佢可以唞吓氣。&#13;<br> 雖然詩姐唔得閒去旅行，但佢啱啱趁聖誕假期到北京接受中國政法大學向佢頒授法學名譽博士學位，詩姐話呢個係佢嘅光榮，佢重話舊年立法會主席范徐麗泰都獲頒呢個名譽。向來同傳媒關係唔錯嘅詩姐噚日更出動私伙嘅靚靚茉莉花茶招呼傳媒，而且詩姐見傳媒時更戴住個口罩，唔想傳染啲感冒畀人，充份反映詩姐為人細心體貼。&#13;<br> （圖）詩姐獲政法大學頒授法學名譽博士學位，左為政法大學校長徐顯明教授；右為國務院港澳事務辦公室副主任張曉明。&#13;<br> 梁愛詩提供圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>