<html><header><meta charset="utf-8"><title>　　民政總署快手搞籌款 - 李八方</title></header><body><h1>　　民政總署快手搞籌款 - 李八方</h1><p>民政事務總署喺元旦日發起一次全港性嘅籌款活動，民政局常秘李麗娟話政府收到好多團體同人士想捐錢嘅電話，加埋公務員亦好熱心，政府一日內已收到過千萬捐款，於是民政噚朝一早拍板，下晝向煲呔稟告。&#13;<br> 李麗娟已經同TVB傾好，喺大球場搞活動，而郭家麒、大班同卿姐話賑災不分黨派，會同政府配合，搞到李麗娟好感動，佢呼籲港人嗰日就算好凍都要出席。&#13;<br> 香港人咁踴躍捐錢，但係嗰啲搞捐款團體花多眼亂，噚日民主派搞賑災記者會，就提醒市民小心，費事捐咗錢都未必幫到人。&#13;<br> 八方同一啲國際自願機構傾開，其實災區𠵱家最需要係物資，好似清潔食物、食水，以免又再爆發疫症，呢方面國際紅十字會、樂施會同宣明會一向最有經驗。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>